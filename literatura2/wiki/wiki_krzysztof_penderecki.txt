Krzysztof Eugeniusz Penderecki (ur. 23 listopada 1933 w Dębicy , zm. 29 marca 2020 w Krakowie [ 1 ] ) – polski kompozytor , dyrygent i pedagog muzyczny. Przedstawiciel polskiej szkoły kompozytorskiej lat sześćdziesiątych XX wieku. Profesor i rektor Akademii Muzycznej w Krakowie , która 1 stycznia 2021 przyjęła jego imię.
Skomponował cztery opery , osiem symfonii i szereg innych utworów orkiestrowych, koncertów instrumentalnych, oprawę chóralną głównie tekstów religijnych, a także utwory kameralne i instrumentalne. Wśród jego najbardziej rozpoznawalnych utworów są Ofiarom Hiroszimy – Tren , Pasja według św. Łukasza , Polskie Requiem oraz III Symfonia.
Studiował kompozycję w Państwowej Wyższej Szkole Muzycznej w Krakowie (obecnie Akademia Muzyczna w Krakowie ), gdzie po uzyskaniu dyplomu podjął pracę nauczyciela akademickiego. Po raz pierwszy zdobył rozgłos w 1959 po premierowym wykonaniu utworów Strofy , Emanacje i Psalmy Dawida na festiwalu Warszawska Jesień . Powszechne uznanie przyniosła mu kompozycja Tren na orkiestrę smyczkową, poświęcona ofiarom ataku atomowego na Hiroszimę , oraz chóralne dzieło Pasja według św. Łukasza . Jego pierwsza opera, Diabły z Loudun , została premierowo wystawiona w Hamburgu i Stuttgarcie w 1969. Począwszy od połowy lat 70. styl kompozytorski Pendereckiego zmienił się, a jego pierwszy koncert skrzypcowy skupił się na półtonie i trytonie. W latach 80. powstało jego chóralne dzieło Polskie Requiem .
Jego muzyka niejednokrotnie była wykorzystywana przez twórców filmowych. Utwory Pendereckiego znalazły się w filmach, takich jak Egzorcysta Williama Friedkina , Lśnienie Stanleya Kubricka , Dzikość serca Davida Lyncha , Ludzkie dzieci Alfonso Cuaróna , Katyń Andrzeja Wajdy oraz Wyspa tajemnic Martina Scorsese . Sam również napisał muzykę do szeregu polskich i zagranicznych filmów [ 2 ] .
Za swoją pracę otrzymał szereg prestiżowych nagród, w tym dwukrotnie Prix Italia : w 1967 i 1968, oraz czterokrotnie Nagrodę Grammy : w 1988, 1999 (dwie) i 2017. Szereg uczelni wyższych w Europie i Stanach Zjednoczonych przyznało mu tytuł doctora honoris causa . Posiadał honorowe obywatelstwo Bydgoszczy [ 3 ] i był honorowym prezesem Związku Kompozytorów Polskich [ 4 ] . Otrzymał szereg odznaczeń państwowych. Kawaler najwyższego polskiego odznaczenia, Orderu Orła Białego . Był także wielokrotnie nominowany do nagród Akademii Fonograficznej „Fryderyk” w kategoriach muzyki poważnej (w tym czterokrotnie w kategorii kompozytor roku muzyki poważnej ). W 2009 otrzymał Złotego Fryderyka za całokształt twórczości w muzyce poważnej [ 5 ] .
Był członkiem Polskiej Akademii Umiejętności [ 6 ] oraz Akademii Fonograficznej ZPAV . Przewodniczył jury w konkursie kompozytorskim na skomponowanie opery Człowiek z Manufaktury [ 7 ] . W 2012 dziennik „ The Guardian ” nazwał go „najprawdopodobniej największym żyjącym polskim kompozytorem” [ 8 ] .
Urodził się 23 listopada 1933 w Dębicy [ 9 ] . Był synem adwokata Tadeusza Pendereckiego i Zofii z domu Berger [ 10 ] . Ze strony ojca dziadek był pochodzenia ukraińskiego [ 11 ] [ 12 ] i należał do kościoła greckokatolickiego [ 13 ] , a babcia Stefania Szylkiewicz, miała pochodzenie ormiańskie , natomiast ze strony matki – niemieckie [ 14 ] [ 15 ] . O ukraińskim pochodzeniu nazwiska i rodziny ze strony dziadka Penderecki dowiedział się dopiero na początku lat 90., kiedy to podczas przedstawień na Ukrainie poznał krewnych [ 11 ] [ 16 ] . Wywodził się z rodziny o tradycjach artystycznych [ 17 ] – muzykami byli m.in. jego ojciec, a także dziadek, Robert Berger (zawodowo bankier); kuzynem był zaś Tadeusz Kantor [ 14 ] .
Mając sześć lat [ 18 ] , uczęszczał na lekcje gry na fortepianie [ 17 ] , które przerwał z powodu niepedagogicznego podejścia nauczycielki [ 18 ] . Po zakończeniu II wojny światowej zaczął naukę gry na skrzypcach [ 18 ] . Pracował też ze Stanisławem Dallą [ 18 ] , u którego boku zaczął pisać swoje pierwsze kompozycje [ 18 ] – brak nut z etiudami skrzypcowymi spowodowany wojną zmusił ich do samodzielnego pisania ćwiczeń [ 18 ] . Pobierał też lekcje kompozycji u Franciszka Skołyszewskiego. W latach 1955–1958 studiował kompozycję w Państwowej Wyższej Szkole Muzycznej w Krakowie w klasie Artura Malawskiego .
W 1959 za kompozycje: Strofy , Emanacje oraz Psalmy Dawida zdobył trzy pierwsze nagrody w konkursie Związku Kompozytorów Polskich [ 18 ] . W nagrodę otrzymał stypendium umożliwiającego wyjazd na zagraniczną uczelnię [ 18 ] . W tym czasie z przyjaciółmi (m.in. Piotrem Skrzyneckim i Bronisławem Chromym ) założył Piwnicę pod Baranami [ 18 ] .
Równocześnie zajął się komponowaniem muzyki dla teatru i filmu. Pierwszym spektaklem teatralnym z muzyką Pendereckiego był Złoty kluczyk / Jekateriny Borysowej w reżyserii Władysława Jaremy (premiera 12 maja 1957 roku w Krakowie w Teatrze Lalek „Groteska” ) [ 19 ] . W 1959 roku w Studiu Filmów Rysunkowych w Bielsku-Białej stworzył muzykę do pierwszego filmu animowanego Bulandra i diabeł w reżyserii Jerzego Zitzmana i Lechosława Marszałka [ 20 ] . W 1959 roku napisał partyturę do pierwszego krótkometrażowego filmu fabularnego Jana Łomnickiego Nie ma końca wielkiej wojny (WFDiF Warszawa) [ 21 ] . W kolejnych latach stworzył ponad dwadzieścia oryginalnych opraw muzycznych spektakli dramatycznych, ponad 40 – lalkowych oraz skomponował oryginalną muzykę do co najmniej jedenastu filmów dokumentalnych i fabularnych oraz do dwudziestu pięciu filmów animowanych dla dorosłych i dla dzieci [ 22 ] .
Międzynarodowy rozgłos przyniosły mu utwory o oryginalnej kolorystyce dźwiękowej, często wykorzystujące niekonwencjonalne techniki artykulacji [ 23 ] (np. stukanie w denko instrumentów smyczkowych). Taka technika kompozytorska otrzymała miano sonoryzmu , w tym stylu skomponowana została m.in. Pasja według św. Łukasza . Niedługo później stworzył pierwsze dzieło operowe Diabły z Loudun , którego prawykonanie odbyło się 20 czerwca 1969 w Operze Hamburskiej w reżyserii Konrada Swinarskiego .
Od 1973 zajmował się dyrygenturą, prowadząc polskie oraz światowe zespoły symfoniczne , wykonując m.in. utwory Beethovena , Schuberta , Mendelssohna , Szostakowicza oraz własne.
Od 1978 był członkiem Społecznego Komitetu Odnowy Zabytków Krakowa (SKOZK) .
W 1996 skomponował symfonię-oratorium Siedem bram Jerozolimy na zamówienie miasta Jerozolimy z okazji jubileuszu 3000 lat Świętego Miasta ; prawykonanie miało miejsce w Jerozolimie 9 stycznia 1997, a pierwsze wykonanie w Polsce odbyło się w Warszawie 14 marca 1997.
Założył międzynarodową akademię muzyczną Europejskie Centrum Muzyki w Lusławicach , gdzie mieszkał od 1976. Otwarcie akademii odbyło się 21 maja 2013 [ 24 ] [ 25 ] .
Był jednym z pierwszych kompozytorów wykorzystujących w grze technikę wydobywania dźwięku nietradycyjnymi sposobami z tradycyjnych instrumentów [ 23 ] , która otrzymała miano sonoryzmu . Ten styl charakteryzują np. utwory Ofiarom Hiroszimy – tren , Polymorphia i De natura sonoris oraz Pasja według św. Łukasza , chociaż w utworze tym kontrastem wobec awangardowo skomponowanych, dramatycznych scen są epizody medytacyjne, nawiązujące do tradycyjnej melodii i harmonii.
W niebanalny sposób realizował postulaty ówczesnej awangardy (jej zakończeniem w twórczości kompozytora była I Symfonia na orkiestrę ). Jednym z nich był „ aleatoryzm niezamierzony”, polegający na niedokładnym zapisywaniu partytur. Wprawdzie ogromnie utrudniało to wykonania i z powodu protestów wykonawców w późniejszych wydaniach kompozytor zezwalał na zapisywanie nut w konwencjonalny, precyzyjny sposób (uzmysławia to pierwsze i późniejsze wydania Pasji według św. Łukasza ), lecz sama koncepcja stanowiła wyraźne usprawnienie procesu zapisywania złożonych partytur na ogromne obsady wokalno-instrumentalne i pozwalała szybciej realizować kolejne zamówienia.
U progu lat 70. porzucił technikę sonorystyczną, coraz częściej komponował tonalnie, orkiestrując w stylu niemieckiej muzyki symfonicznej z końca XIX wieku ( Symfonia wigilijna ). Zarzucano mu, że „zdradził awangardę”, ale ten styl znalazł aprobatę szerokiej publiczności. W Polsce zainteresowanie budziły w latach 80. utwory nawiązujące do wydarzeń politycznych, np. Polskie Requiem , jeden z utworów zaliczanych do tzw. socrealizmu liturgicznego .
W oryginalny sposób konstruował swoje wieloczęściowe utwory. Najpierw powstawała jedna lub kilka części, następnie dopisywane były do nich następne. Tym sposobem utwór był wielokrotnie prezentowany w wersji premierowej. Świadczy to o zaangażowaniu kompozytora w proces tworzenia dzieła i ciągłym dążeniu do doskonałości. Powstawało w ten sposób Polskie Requiem , a w 2020 w trakcie przedłużania była VIII Symfonia , której początkowa wersja zamówiona została na otwarcie Filharmonii w Luksemburgu i tam wykonana w 2005.
Skłonność do usprawniania procesu twórczego, której pierwszym przejawem był aleatoryzm niezamierzony, skłoniła Pendereckiego do przeniesienia do muzyki tradycji znanej w przeszłości w środowisku malarzy, a polegającej na tym, iż mistrz przyjmuje zamówienia i koordynuje pracę, natomiast uczniowie wykonują konkretne zadania, takie jak adaptacja utworu na kolejne obsady albo rozwinięcie pomysłów naszkicowanych przez mistrza.
Melancholijny charakter wielu epizodów w utworach z ostatnich lat wynika z osobistych preferencji kompozytora, których nie ujawnił osobiście.
Fragmenty dzieł Pendereckiego wykorzystał Andrzej Wajda w filmie „ Katyń ”; opracowanie ścieżki dźwiękowej przygotował Stanisław Radwan , a wcześniej Stanley Kubrick w filmie Lśnienie .
Wkrótce po ukończeniu studiów podjął działalność pedagogiczną na macierzystej uczelni. Wśród jego studentów znaleźli się m.in. Marek Stachowski , Abel Korzeniowski , Stanisław Radwan , Antoni Wit , Joanna Wnuk-Nazarowa czy Krzysztof Meyer ; ten ostatni jednak wspomina, że przez dwa lata studiów u Pendereckiego spotkał się z nim „dokładnie siedem razy”, a pracę dyplomową Penderecki jedynie przekartkował [ 26 ] .
W 1972 Penderecki, nie należąc do PZPR, dzięki swojej renomie oraz interwencji w Ministerstwie Kultury grupy wykładowców uczelni (m.in. Mieczysława Tomaszewskiego , Krzysztofa Meyera oraz partyjnego Krzysztofa Missony ) został nominowany na rektora, zamiast wybranego przez władze Tadeusza Machla [ 27 ] . Krakowska PWSM stała się wówczas jedyną uczelnią o niepartyjnych władzach, samego Pendereckiego nazywano „parasolem” [ 27 ] . Rektorat Pendereckiego trwał nieprzerwanie przez 15 lat.
13 listopada 2007 został członkiem Honorowego Komitetu Rozwoju Centrum Onkologii Ziemi Lubelskiej im. św. Jana z Dukli [ 28 ] . Został członkiem honorowego komitetu poparcia Bronisława Komorowskiego przed przyspieszonymi wyborami prezydenckimi 2010 [ 29 ] oraz przed wyborami prezydenckimi w Polsce w 2015 roku [ 30 ] .
W wieku 21 lat poślubił koleżankę ze szkoły średniej, pianistkę Barbarę Gracę [ 31 ] , która przyjęła jego nazwisko [ 32 ] . Mieli córkę, Beatę, która została absolwentką Akademii Muzycznej i dziennikarką Polskiego Radia w Krakowie. Para rozwiodła się [ 32 ] .
19 grudnia 1965 [ 33 ] zawarł związek małżeński z Elżbietą Solecką , która również przyjęła jego nazwisko. Doczekali się dwójki dzieci, Łukasza (ur. 1966) [ 31 ] i Dominiki (ur. 1971) [ 31 ] . Syn ukończył cztery kierunki studiów: medycynę, psychologię, zarządzanie i polonistykę, a także praktykował jako psychiatra [ 34 ] , a córka została absolwentką filologii włoskiej [ 34 ] .
Zmarł 29 marca 2020 w Krakowie [ 35 ] [ 36 ] . Urna z jego prochami do czasu pogrzebu została złożona w bazylice św. Floriana , zaś 2 kwietnia 2020 odbyła się msza żałobna [ 37 ] [ 38 ] . Z uwagi na pandemię COVID-19 , uroczystości pogrzebowe kompozytora odbyły się dwa lata po śmierci kompozytora, czyli 29 marca 2022 [ 39 ] . Prochy Krzysztofa Pendereckiego spoczęły w Panteonie Narodowym w kryptach kościoła Świętych Apostołów Piotra i Pawła w Krakowie .
Opracowano na podstawie materiału źródłowego [ 90 ] .
W 2013 r. Poczta Polska z okazji 80. rocznicy urodzin Pendereckiego wyemitowała w nakładzie 300 tys. sztuk upamiętniający go znaczek pocztowy o nominale 3,80 zł [ 91 ] . W tym samym roku Polska Wytwórnia Papierów Wartościowych wyemitowała banknot testowy z wizerunkiem kompozytora [ 92 ] .
W 2013 r. z okazji 80-tej rocznicy urodzin artysty powstał projekt Teatru Tworzenia zatytułowany: „ The dream Off Penderecki ” z udziałem między innymi wybitnych aktorów: Dereka Jacobi , D. Olbrychskiego i muzyków: J. Skrzeka i J.Pijarowskiego . Premiera miała miejsce na Zamku Królewskim w Warszawie podczas inauguracji festiwalu, 17 listopada 2013 [ 93 ] .
Senat Akademii Muzycznej w Krakowie w dniu 22 czerwca 2020 r. jednogłośnie opowiedział się za nadaniem Uczelni imienia prof. Krzysztofa Pendereckiego [ 94 ] .
Na mocy Uchwały podjętej jednogłośnie przez Radę Miejską w Zakliczynie w dniu 31 października 2023, imię prof. Krzysztofa Pendereckiego zostało nadane rondu znajdującym się w tym mieście - na skrzyżowaniu dróg wojewódzkich nr 975 i 980 oraz drogi powiatowej nr 1408K [ 95 ] .