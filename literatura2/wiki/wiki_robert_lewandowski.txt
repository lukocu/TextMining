Robert Lewandowski ⓘ (ur. 21 sierpnia 1988 w Warszawie ) – polski piłkarz , występujący na pozycji środkowego napastnika w hiszpańskim klubie FC Barcelona . W latach 2008–2025 reprezentant Polski , w latach 2014–2025 kapitan reprezentacji Polski.
Uważany za jednego z najlepszych piłkarzy swojego pokolenia na świecie i jednego z najlepszych środkowych napastników w historii piłki nożnej [ 1 ] [ 2 ] [ 3 ] . Zdobywca ponad 600 goli w seniorskich rozgrywkach klubowych i reprezentacyjnych.
Po zdobyciu korony króla strzelców polskiej trzeciej i drugiej ligi w 2008 trafił do Lecha Poznań , z którym sięgnął po mistrzostwo Polski i tytuł króla strzelców Ekstraklasy . W 2010 został zawodnikiem Borussii Dortmund , w barwach której zdobył dwa krajowe tytuły, koronę króla strzelców Bundesligi i dotarł do finału Ligi Mistrzów UEFA . W 2014 przeniósł się do Bayernu Monachium , z którym zdobywał mistrzostwo Niemiec w każdym z ośmiu rozegranych sezonów, poza tym sześciokrotnie został najlepszym ligowym strzelcem i przekroczył barierę 250 goli w Bundeslidze , dokonując tego najszybciej w historii. W 2020 sięgnął z klubem po potrójną koronę , wygrywając mistrzostwo, puchar Niemiec i rozgrywki Ligi Mistrzów UEFA, ponadto został królem strzelców wszystkich rozgrywek, w których występował [ 4 ] . W 2021 sięgnął z Bayernem po Klubowe mistrzostwo świata , a sam został wybrany najlepszym zawodnikiem turnieju . Jest drugim najlepszym strzelcem w historii Bundesligi, najskuteczniejszym obcokrajowcem w Bundeslidze, a także rekordzistą pod względem goli strzelonych w jednym sezonie Bundesligi (41 bramek). W 2022 za 45 milionów euro opłaty stałej jako najdroższy polski piłkarz w historii został zawodnikiem hiszpańskiego klubu FC Barcelona . W sezonie 2022/2023 zdobył z klubem mistrzostwo Hiszpanii oraz Superpuchar Hiszpanii , zostając królem strzelców obu rozgrywek, w sezonie 2023/2024 ponownie wygrał z Barceloną Superpuchar Hiszpanii, w sezonie 2024/2025 sięgnął z nią po mistrzostwo Hiszpanii, Puchar Króla i Superpuchar Hiszpanii, przełamując barierę 100 bramek zdobytych dla klubu.
Jest jednym z sześciu polskich piłkarzy – zdobywców Pucharu Europy , jednym z dwóch polskich piłkarzy zdobywców – Pucharu Klubowych Mistrzostw Świata, a także trzecim najlepszym strzelcem w historii Ligi Mistrzów UEFA .
W latach 2008-2025 występował w reprezentacji Polski w piłce nożnej , w latach 2014–2025 był kapitanem drużyny narodowej. Jest członkiem Klubu Wybitnego Reprezentanta [ 5 ] , rekordzistą pod względem liczby występów w reprezentacji Polski i jej najlepszym strzelcem w historii, wybranym do najlepszej drużyny stulecia Polskiego Związku Piłki Nożnej . Z dorobkiem 85 goli jest jednym z najlepszych strzelców w historii reprezentacji narodowych. Z reprezentacją Polski w piłce nożnej wystąpił na Mistrzostwach Świata 2018 i 2022 , a także Mistrzostwach Europy 2012 , 2016 , 2020 i 2024 . Jest jedynym polskim piłkarzem, który zdobywał bramki podczas trzech turniejów finałowych mistrzostw Europy.
Jako jedyny Polak w historii otrzymał nagrody Piłkarza Roku FIFA (dwukrotnie) i Piłkarza Roku UEFA , a także Europejski Złoty But (dwukrotnie). Laureat 2. miejsca w plebiscycie Złotej Piłki oraz zdobywca nagrody dla Napastnika Roku w 2021, przyznawanej przez „ France Football ” [ 6 ] . Jest najwyżej sklasyfikowanym Polakiem w historii w tym plebiscycie [ 7 ] [ 8 ] . Z dorobkiem 27 trofeów jest najbardziej utytułowanym polskim piłkarzem w historii [ 9 ] [ 10 ] . Zdobywając pięć goli w ciągu dziewięciu minut, w ligowym meczu z Wolfsburgiem w 2015, zapisał się w księdze rekordów Guinnessa . Jedenastokrotnie wybierany był Piłkarzem Roku w plebiscycie „Piłki Nożnej” , ponadto trzykrotnie zwyciężył w plebiscycie „Przeglądu Sportowego” oraz został wybrany polskim piłkarzem stulecia [ 11 ] . Jest laureatem Wielkiej Honorowej Nagrody Sportowej Polskiego Komitetu Olimpijskiego za osiągnięcia w 2020, a także najlepszym strzelcem na świecie 2020 i członkiem drużyny dekady według Międzynarodowej Federacji Historyków i Statystyków Futbolu . W 2020 został uznany przez Światowe Stowarzyszenie Prasy Sportowej (AIPS) za najlepszego wśród mężczyzn Sportowca Roku w Europie [ 12 ] i dwukrotnie na świecie w 2020 [ 13 ] i 2021, ponadto został uznany sportowcem roku w Europie w Ankiecie PAP [ 14 ] i najbardziej wpływowym człowiekiem w polskim sporcie według magazynu „ Forbes ” [ 15 ] . Od 2014 jest ambasadorem dobrej woli UNICEF . W 2021 został odznaczony Krzyżem Komandorskim Orderu Odrodzenia Polski za „wybitne osiągnięcia sportowe i promowanie Polski na arenie międzynarodowej”.
Urodził się w Warszawie jako drugie dziecko Iwony (z d. Dembek) i Krzysztofa Lewandowskich [ 16 ] . Pochodzi z rodziny o sportowych tradycjach – ojciec uprawiał judo i grał w piłkę nożną w trzecioligowym Hutniku Warszawa , a matka była siatkarką pierwszoligowego AZS Warszawa oraz lekkoatletką [ 17 ] , a po śmierci męża w 2005 [ 18 ] objęła po nim funkcję kierownika hali sportowej w Lesznie , następnie pełniła funkcję wiceprezesa miejscowego klubu Partyzant i była nauczycielką wychowania fizycznego [ 19 ] [ 20 ] . Robert ma starszą o trzy lata siostrę, Milenę, która należała do kadry narodowej juniorek w siatkówce [ 21 ] [ 22 ] .
Wychowywał się w Lesznie [ 16 ] , gdzie ukończył naukę w szkole podstawowej i gimnazjum w Zespole Szkół Publicznych im. Stefana Batorego [ 23 ] . Uczęszczał do LXII Liceum Ogólnokształcącego Mistrzostwa Sportowego im. Generała Broni Władysława Andersa w Warszawie [ 24 ] , ale w 2005 – chcąc poświęcić się codziennym treningom w Legii Warszawa – podjął naukę wieczorową w LVIII LO im. Krzysztofa Kamila Baczyńskiego w Warszawie [ 25 ] . Po dołączeniu do Znicza Pruszków w 2006 powrócił jednak do swojego macierzystego liceum, w którym w maju 2007 zdał maturę [ 26 ] . Następnie rozpoczął studia w Wyższej Szkole Edukacji w Sporcie w Warszawie [ 27 ] . 9 października 2017 z wyróżnieniem obronił pracę licencjacką na kierunku wychowanie fizyczne o specjalizacji trenersko - menedżerskiej [ 28 ] , a 5 października 2020 uzyskał tytuł magistra , broniąc pracy dotyczącej analizy składu ciała i wydolności tlenowej studentów WSES [ 29 ] .
Od dzieciństwa interesował się grą w piłkę nożną , podbijał piłkę nogą także m.in. podczas odrabiania lekcji oraz spożywania posiłków z rodziną [ 30 ] . Chcąc udoskonalić technikę gry, nagrywał swoje treningi w przydomowym ogrodzie, po czym analizował nagrania [ 31 ] . Jego piłkarskimi idolami byli Roberto Baggio , Alessandro Del Piero i Thierry Henry [ 32 ] [ 33 ] . W młodości próbował sił także w innych dyscyplinach sportu : w okresie od szkoły podstawowej do końca gimnazjum trenował biegi przełajowe i był mistrzem województwa mazowieckiego swojej kategorii wiekowej [ 34 ] , reprezentował swoją szkołę w piłce ręcznej [ 35 ] , a poza tym przez krótki czas trenował judo [ 36 ] , boks i siatkówkę [ 21 ] , a także tenisa stołowego [ 37 ] .
Karierę piłkarską rozpoczął w Partyzancie Leszno – nie był oficjalnie zawodnikiem tego klubu, ale mógł uczestniczyć w treningach dzięki swemu ojcu, który był trenerem i prezesem klubu [ 19 ] [ 38 ] , a czasem był wystawiany w meczach [ 39 ] . W 1994, mając sześć lat, został zapisany do Varsovii Warszawa [ 40 ] , gdzie występował przez siedem lat w drużynach młodzieżowych i juniorskich [ 41 ] [ 42 ] . Początkowo z powodu braku grupy szkoleniowej w jego wieku trenował ze starszymi o dwa lata od siebie zawodnikami, z czasem dołączył do nowo powstałej w klubie drużyny o nazwie „Żaki”, przeznaczonej dla chłopców z rocznika 1988 [ 43 ] . W czasie, gdy występował w grupie chłopców z rocznika 1986, rocznik ten został włączony do Polonii Warszawa i przez ponad rok występował jako „Polonia/Varsovia Warszawa” [ 44 ] . Jego pierwszym trenerem był Marek Siwecki, następnie trenował pod okiem Krzysztofa Sikorskiego i Marka Krzywickiego [ 43 ] . W tamtym czasie wyróżniał się niskim wzrostem i niewielką masą ciała, dlatego nosił pseudonim „Bobek” [ 43 ] . Z powodu mikrej postury w 2002 zrezygnowano z powoływania go do kadry Mazowsza .
Znacząca poprawa warunków fizycznych tuż przed ukończeniem 16. roku życia (w połączeniu z prezentowanymi umiejętnościami) spowodowała, że w drugiej połowie 2004 zainteresowała się nim Legia Warszawa . W lutym 2005 trafił do IV-ligowej Delty Warszawa [ 45 ] , która uchodziła za zaplecze Legii [ 46 ] . Nim jednak zdążył po raz pierwszy zagrać w zespole seniorskim, zmarł jego ojciec [ 47 ] . Debiutancki mecz w barwach Delty rozegrał 24 marca 2005 w 20. ligowej kolejce przeciwko Narwi Ostrołęka (przegrana „u siebie” 1:2) – było to zarazem jego pierwsze oficjalne spotkanie w rozgrywkach seniorskich [ 48 ] . W końcówce sezonu 2004/2005 strzelił dla Delty cztery bramki w lidze [ 49 ] , a jego drużyna zajęła piąte miejsce w tabeli mazowieckiej grupy IV ligi [ 50 ] .
Po rozwiązaniu Delty przeszedł do Legii [ 51 ] , z którą 1 lipca 2005 podpisał roczny kontrakt, stając się oficjalnie zawodnikiem klubu. Cały sezon 2005/2006 rozegrał w III-ligowych rezerwach Legii , zdobył dwie bramki [ 52 ] . Pod koniec sezonu doznał kontuzji (naderwanie mięśnia w przyczepie kości guza kulszowego) [ 53 ] [ 54 ] . 30 czerwca 2006 wygasła jego umowa z Legią i choć pojechał z pierwszą drużyną na letnie zgrupowanie, a ówczesny trener Dariusz Wdowczyk widział dla niego miejsce w zespole, nie zaproponowano mu nowego kontraktu [ 55 ] [ 56 ] . Lewandowski często określał tę sytuację „pierwszym ciosem sportowym od życia” [ 57 ] .
W lipcu 2006 podpisał umowę z trzecioligowym Zniczem Pruszków , który zapłacił za niego 5 tys. zł [ 19 ] . Szkoleniowiec klubu, Andrzej Blacha, już rok wcześniej chciał ściągnąć Lewandowskiego do prowadzonego przez siebie Hutnika Warszawa . 6 czerwca 2007 strzelił dwa gole w meczu z Concordią Piotrków Trybunalski , po którego wygraniu 4:0 klub awansował do drugiej ligi [ 58 ] . W ciągu dwóch sezonów strzelił dla Znicza 38 goli [ 59 ] – 37 w rozgrywkach ligowych i jedną w Pucharze Polski . W sezonach 2006/2007 oraz 2007/2008 był królem strzelców odpowiednio trzeciej i drugiej ligi [ 60 ] [ 61 ] .
18 czerwca 2008 został sprzedany do Lecha Poznań za kwotę prawie 1,5 mln zł [ 59 ] [ 62 ] . W Ekstraklasie zadebiutował 8 sierpnia w 67. minucie meczu 1. kolejki z GKS-em Bełchatów ; w trakcie spotkania zdobył swojego pierwszego gola w lidze [ 63 ] [ 64 ] . W grudniu został uznany przez tygodnik „ Piłka Nożna ” za największe odkrycie 2008 roku w Polsce [ 65 ] . W styczniu 2009 redakcja serwisu imscouting.com umieściła go na liście „10 najbardziej obiecujących piłkarzy” [ 66 ] , znalazł się także na 32. miejscu listy „50 najbardziej obiecujących zawodników do lat 23.”, sporządzonej przez brytyjski dziennik „ The Times ” [ 67 ] .
W sezonie 2008/2009 zdobył z Lechem Puchar Polski , pokonując w finale Ruch Chorzów (1:0) [ 68 ] . Latem 2009 sięgnął po Superpuchar Polski , a w meczu o to trofeum (przeciwko Wiśle Kraków ) strzelił jednego gola oraz wykorzystał „jedenastkę” w konkursie rzutów karnych [ 69 ] . 15 maja 2010 zdobył z Lechem mistrzostwo Polski , a sam – z 18 bramkami na koncie – wywalczył koronę króla strzelców Ekstraklasy [ 70 ] . Wystąpił łącznie w 82 oficjalnych spotkaniach Lecha, strzelił w nich 41 bramek i zanotował 20 asyst.
Po zakończeniu sezonu 2009/2010 trwały negocjacje w sprawie transferu Lewandowskiego. 11 czerwca 2010 Lech Poznań osiągnął porozumienie z niemieckim klubem, Borussia Dortmund , uzgadniając warunki transakcji na kwotę 4,5 mln euro [ 71 ] . Piłkarz podpisał kontrakt obowiązujący do 30 czerwca 2014 [ 72 ] . 22 sierpnia 2010 zadebiutował w Bundeslidze w meczu z Bayerem 04 Leverkusen (0:2), zmieniając w 63. minucie kapitana drużyny, Sebastiana Kehla . 19 września zdobył swojego pierwszego ligowego gola – w wygranych 3:1 Derbach Zagłębia Ruhry z FC Schalke 04 . W pierwszym sezonie ( 2010/2011 ), w którym występował głównie na pozycji ofensywnego pomocnika [ 73 ] , zdobył z klubem mistrzostwo Niemiec [ 74 ] . W tym sezonie zagrał w 33 meczach, w których strzelił 8 goli i zaliczył 3 asysty.
Latem 2011 powrócił do pozycji napastnika [ 73 ] . 13 września zadebiutował w Lidze Mistrzów UEFA , w zakończonym remisem (1:1) meczu przeciwko Arsenalowi – spędził na boisku pełne 90 minut. 1 października strzelił dla Borussii swojego pierwszego hat tricka, w wygranym 4:0 ligowym spotkaniu przeciwko Augsburgowi . 19 października zdobył swoją premierową bramkę w Lidze Mistrzów, w przegranym 1:3 meczu z Olympiakosem [ 75 ] . W meczu 17. kolejki ligi niemieckiej zdobył dwa gole przeciwko Freiburgowi i tym samym całą rundę jesienną Bundesligi zakończył z 12 trafieniami i 6 asystami na koncie [ 76 ] . 5 maja 2012 powtórzył ten wyczyn w spotkaniu z Freiburgiem, ostatnim meczu sezonu. Ostatecznie ukończył rozgrywki z dorobkiem 22 bramek (w rundzie wiosennej uzbierał 10 trafień). Tym samym zajął 3. miejsce wśród najlepszych strzelców ligi w ówczesnym sezonie. Jednocześnie pobił rekord goli strzelonych przez Polaka w Bundeslidze, należący wówczas do Jana Furtoka (20 bramek) [ 77 ] . Został również najlepszym strzelcem Borussii Dortmund w ligowych rozgrywkach . Ponadto władze ligi uznały go za najlepszego piłkarza minionego roku [ 78 ] , a dziennik „ Bild ” umieścił go w gronie 11 najlepszych piłkarzy sezonu. Lewandowski drugi raz z rzędu zdobył z Borussią mistrzostwo oraz sięgnął z nią po Puchar Niemiec , strzelając w meczu finałowym (5:2) trzy bramki Bayernowi Monachium [ 79 ] . Został jednocześnie królem strzelców tamtej edycji Pucharu Niemiec (siedem goli) i jednym z trzech piłkarzy w historii tych rozgrywek, którzy uzyskali hat tricka w finale. W sezonie 2011/2012 rozegrał 47 meczów we wszystkich rozgrywkach, zdobywając 30 bramek.
16 marca 2013, w meczu z Freiburgiem , pobił klubowy rekord Friedhelma Konietzki , który zdobywał bramki w siedmiu kolejnych meczach Borussii w połowie lat 60. 13 kwietnia, w 29. kolejce Bundesligi (przeciwko SpVgg Greuther Fürth ), przedłużył serię do 11 kolejnych spotkań, dzięki czemu stał się drugim graczem w historii Bundesligi pod względem liczby meczów z rzędu ze strzelonym golem, po Gerdzie Müllerze (16 spotkań). Strzelił łącznie 14 bramek w 12 meczach ligowych, w których jego rywalami byli, kolejno: TSG 1899 Hoffenheim , Werder Brema , 1. FC Nürnberg , Bayer 04 Leverkusen , Hamburger SV , Hannover 96 , FC Schalke 04 , SC Freiburg, VfB Stuttgart , FC Augsburg , SpVgg Greuther Fürth i 1. FSV Mainz 05 [ 80 ] .
W pierwszym półfinałowym meczu Ligi Mistrzów przeciwko Realowi Madryt (4:1), rozegranym 24 kwietnia 2013 na Signal Iduna Park w Dortmundzie, zdobył cztery bramki – w 8., 50., 55. i 60. minucie spotkania [ 81 ] . Został wówczas pierwszym piłkarzem w historii, który zdobył hat tricka w półfinale Ligi Mistrzów [ 82 ] . W przegranym 1:2 meczu finałowym z Bayernem Monachium , rozgrywanym na Wembley , grał przez pełne 90 minut [ 83 ] . Z 10 trafieniami był drugim najlepszym strzelcem rozgrywek, ustępując jedynie Cristiano Ronaldo (12 goli) [ 84 ] . W sezonie 2012/2013 został także wicekrólem strzelców Bundesligi , zdobywając 24 bramki, a Borussia sięgnęła po wicemistrzostwo kraju [ 85 ] .
27 lipca 2013 sięgnął z zespołem po Superpuchar Niemiec , pokonując w finale 4:2 Bayern Monachium [ 86 ] .
15 kwietnia 2014, w meczu Pucharu Niemiec z Wolfsburgiem , zdobył swoją 100. bramkę dla Borussii Dortmund, biorąc pod uwagę wszystkie rozgrywki [ 87 ] . 3 maja, przed meczem z TSG 1899 Hoffenheim , który był ostatnim występem Lewandowskiego w barwach Borussii na własnym stadionie, został oficjalnie pożegnany przez władze i kibiców klubu [ 88 ] . Jego ostatnim spotkaniem w drużynie z Dortmundu było starcie z Herthą BSC (4:0), do którego doszło 10 maja 2014 i w którym strzelił dwa gole – w tym jednego, premierowo w swojej karierze, bezpośrednio z rzutu wolnego . W całym sezonie 2013/2014 strzelił w lidze 20 bramek i po raz pierwszy został królem strzelców najwyższej klasy rozgrywkowej w Niemczech [ 74 ] . W ekipie Borussii występował wspólnie z dwoma innymi reprezentantami Polski – Jakubem Błaszczykowskim i Łukaszem Piszczkiem [ 89 ] , z którymi tworzył tzw. „polskie trio z Dortmundu” [ 90 ] . W klubie rozegrał łącznie 187 meczów, w których strzelił 103 bramki i zanotował 43 asysty [ 91 ] .
4 stycznia 2014 podpisał pięcioletni kontrakt z Bayernem Monachium , którego zawodnikiem został 1 lipca, po wygaśnięciu umowy z Borussią Dortmund [ 92 ] . Umowa była warta 60 mln euro [ 93 ] . 9 lipca został oficjalnie zaprezentowany przez Bayern – jednocześnie poinformowano, że będzie występował z numerem „9” na koszulce meczowej [ 94 ] . W nowych barwach zadebiutował 13 sierpnia w przegranym 2:0 meczu z Borussią Dortmund o Superpuchar Niemiec [ 95 ] . 22 sierpnia zagrał w wygranym 2:1 meczu 1. kolejki Bundesligi przeciwko VfL Wolfsburg – na boisku spędził 79 minut, zaliczył asystę przy golu Arjena Robbena na 2:0 [ 96 ] . Pierwszą bramkę w barwach Bayernu zdobył 30 sierpnia na stadionie Gelsenkirchen , w zremisowanym 1:1 meczu ligowym z FC Schalke 04 . 1 listopada strzelił bramkę w ligowym meczu z Borussią, zakończonym wygraną Bayernu 2:1 [ 95 ] .
28 kwietnia 2015, w 117. minucie półfinału Pucharu Niemiec przeciwko Borussii Dortmund (przegranego przez Bayern po rzutach karnych), doznał kontuzji w starciu z bramkarzem rywali, Mitchellem Langerakiem . Lewandowski zdołał dokończyć spotkanie, lecz nie wziął już udziału w konkursie rzutów karnych, a bezpośrednio po meczu został przewieziony do szpitala. Badania wykazały, że wskutek starcia z przeciwnikiem doznał złamania nosa, pęknięcia kości twarzy oraz wstrząśnienia mózgu – ponadto nie pamiętał ostatnich minut gry [ 97 ] . 6 maja, w półfinałowym meczu Ligi Mistrzów UEFA pomiędzy Barceloną a Bayernem Monachium (3:0), rozgrywanym na Camp Nou , wystąpił w specjalnej, przygotowanej dla niego karbonowej masce ochronnej, mającej chronić uszkodzone kości. W rewanżu ponownie wystąpił w masce i strzelił jedną z bramek dla swojego zespołu. Ostatecznie niemiecka drużyna wygrała 3:2, lecz nie wystarczyło to do awansu (bilans bramkowy 3:5) [ 98 ] . W sezonie 2014/2015 zdobył z zespołem z Monachium mistrzostwo Niemiec , a sam, z dorobkiem 17 goli w lidze, zajął drugie miejsce w klasyfikacji strzelców Bundesligi – ex aequo ze swoim klubowym kolegą – Arjenem Robbenem .
22 września 2015, w ligowym meczu Bayernu Monachium z Wolfsburgiem , zakończonym wynikiem 5:1, wszedł na boisko na początku drugiej połowy (z powodu lekkiego urazu opuścił poprzedni mecz ligowy z SV Darmstadt 98 ) i w ciągu zaledwie dziewięciu minut strzelił pięć bramek (w 51., 52., 55., 57. i 60. minucie meczu) [ 99 ] . Pobił przy tym szereg rekordów, które zostały następnie zapisane w księdze rekordów Guinnessa [ 100 ] [ 101 ] [ 102 ] – był to najszybszy hat trick (202 s) oraz najszybciej strzelone cztery i pięć bramek (łącznie 539 s) w historii Bundesligi [ 103 ] . Lewandowski został pierwszym piłkarzem, który osiągnął taką liczbę goli, rozpoczynając mecz na ławce rezerwowych, a jego pięć bramek to także najszybciej zdobyte trafienia w historii czterech najmocniejszych lig Europy: niemieckiej, włoskiej , hiszpańskiej i angielskiej [ 104 ] . Ponadto ostatni z pięciu został uznany golem sezonu 2015/2016 w Bundeslidze [ 105 ] . Cztery dni później, w meczu z 1. FSV Mainz 05 , zdobył swojego 100. gola w Bundeslidze , stając się 50. zawodnikiem w historii, który strzelił 100 bramek w najwyższej klasie rozgrywkowej w Niemczech.
29 września 2015, w meczu drugiej kolejki fazy grupowej Ligi Mistrzów pomiędzy Bayernem Monachium a Dinamem Zagrzeb (5:0), zdobył hat tricka, zostając dzięki temu najskuteczniejszym Polakiem w historii europejskich pucharów . Pobił tym samym dotychczasowy rekord Włodzimierza Lubańskiego , wynoszący 31 trafień [ 106 ] .
11 stycznia 2016 zajął czwarte miejsce w plebiscycie Złotej Piłki FIFA , zdobywając 4,17% głosów [ 107 ] . 16 marca, podczas rewanżowego meczu 1/8 finału Ligi Mistrzów z Juventusem (wygranego 4:2 po dogrywce), Lewandowski rozegrał swoje 48. spotkanie w Lidze Mistrzów, ustanawiając nowy rekord występów polskiego zawodnika w tym turnieju; wyprzedził Jerzego Dudka , który zagrał 47 razy w LM [ 108 ] . Został także najskuteczniejszym polskim zawodnikiem w historii rozgrywek [ 109 ] . Dotarł z Bayernem do półfinału, gdzie niemiecki klub przegrał w dwumeczu z Atlético Madryt [ 110 ] . W tamtej edycji Ligi Mistrzów strzelił łącznie dziewięć goli, zajmując drugie miejsce w klasyfikacji strzelców, tuż po Cristiano Ronaldo , który zdobył 16 bramek. 7 maja 2016 w meczu przeciwko FC Ingolstadt Lewandowski strzelił 2 bramki, przy czym druga z nich była zarazem 200. ligową bramką w karierze [ a ] .
W sezonie 2015/2016 obronił z Bayernem mistrzostwo Niemiec – był to historyczny dla klubu, zdobyty czwarty raz z rzędu (i 26. ogółem) tytuł mistrzowski. Sam napastnik, z dorobkiem 30 goli, po raz drugi w swojej karierze został królem strzelców Bundesligi – osiągnął taki wynik bramkowy jako pierwszy zawodnik od czasów Dietera Müllera z 1. FC Köln , który w kampanii 1976/1977 sięgał po koronę króla strzelców z 34 trafieniami na koncie [ 111 ] . Został również pierwszym zagranicznym piłkarzem w historii, który strzelił 30 bramek w jednym sezonie najwyższej klasy rozgrywkowej w Niemczech [ 112 ] [ 113 ] . 21 maja 2016 po raz drugi w karierze zdobył Puchar Niemiec . Jego zespół pokonał w finale na Stadionie Olimpijskim w Berlinie Borussię Dortmund po rzutach karnych (0:0, k. 4:3), zaś sam Lewandowski skutecznie wykorzystał jedną z „jedenastek”. Wspomniany finał był 100. meczem Polaka w Bayernie, biorąc pod uwagę wszystkie rozgrywki. Piłkarz stał się także piątym zawodnikiem w historii, który sięgał po to trofeum z dwoma różnymi klubami [ 114 ] .
W 51 meczach Bayernu w ówczesnym sezonie Lewandowski strzelił 42 bramki – 30 w Bundeslidze, dziewięć w Lidze Mistrzów i trzy w Pucharze Niemiec. Wraz z Thomasem Müllerem stworzyli wówczas jeden z najskuteczniejszych duetów napastników w historii Bundesligi, zdobywając łącznie 74 gole. 30 maja 2016 znalazł się w drużynie sezonu Ligi Mistrzów [ 115 ] . 21 lipca magazyn „ Kicker ” okrzyknął go najlepszym napastnikiem Bundesligi w sezonie 2015/2016, prezentującym „klasę światową” [ 116 ] .
14 sierpnia 2016 zdobył drugi w swojej karierze, a pierwszy w barwach Bayernu Superpuchar Niemiec , po pokonaniu Borussii Dortmund 2:0. Było to dla niego szóste starcie o wspomniane trofeum, wcześniej dokonało tego tylko dwóch zawodników – Philipp Lahm i Thomas Müller [ 117 ] [ 118 ] . Pierwsze trafienia w nowym sezonie Lewandowski zanotował 19 sierpnia 2016, zdobywając hat tricka w wygranym 5:0 meczu pierwszej rundy Pucharu Niemiec przeciwko FC Carl Zeiss Jena [ 119 ] . 26 sierpnia strzelił trzy gole w pierwszej kolejce Bundesligi z Werderem Brema (6:0), stając się drugim po Gerdzie Müllerze piłkarzem Bayernu, który strzelił hat tricka w pierwszej serii spotkań [ 120 ] [ 121 ] .
1 października rozegrał swój 200. mecz w Bundeslidze (1:1 z 1. FC Köln ), zostając tym samym dziewiątym polskim zawodnikiem, który osiągnął taką liczbę występów w najwyższej klasie rozgrywkowej w Niemczech [ 122 ] . 2 grudnia, w 90. minucie ligowego meczu z 1. FSV Mainz 05 , zdobył bramkę bezpośrednio z rzutu wolnego , ustalając wynik na 3:1. Był to pierwszy tego typu gol strzelony przez Lewandowskiego w barwach Bayernu [ 123 ] . Swój wyczyn powtórzył cztery dni później, w meczu fazy grupowej Ligi Mistrzów z Atlético Madryt , kiedy to strzałem w okienko bramki strzeżonej przez Jana Oblaka zapewnił swojej drużynie zwycięstwo 1:0. Po zdobyciu tej bramki, poprzez charakterystyczną cieszynkę (włożenie piłki pod koszulkę i kciuka do ust), poinformował opinię publiczną, że spodziewa się dziecka [ 124 ] [ 125 ] . 13 grudnia przedłużył kontrakt z Bayernem – do 30 czerwca 2021 [ 126 ] .
20 stycznia 2017 strzelił dwie bramki w wygranym 2:1 meczu z SC Freiburg , dzięki czemu z dorobkiem 135 goli awansował na drugie miejsce w klasyfikacji zagranicznych strzelców Bundesligi, wyprzedzając zdobywcę 133 bramek, Giovanego Élbera [ 127 ] . 25 lutego zdobył trzy gole w wygranym 8:0 ligowym spotkaniu z Hamburgerem SV i po raz pierwszy w karierze skompletował dwa hat tricki w jednym sezonie ligowym [ 128 ] [ 129 ] . 1 marca, w ćwierćfinale Pucharu Niemiec z FC Schalke 04 (3:0), zdobył dwa gole – drugi był jednocześnie dwusetnym trafieniem Lewandowskiego dla niemieckich klubów [ 130 ] . 11 marca, w spotkaniu 24. kolejki Bundesligi przeciwko Eintrachtowi Frankfurt (3:0), również strzelił dwie bramki – tym samym w 136. występie zdobył swojego 100. gola dla Bayernu [ 131 ] .
8 kwietnia 2017 strzelił dwa gole w wygranym 4:1 meczu z Borussią Dortmund , kompletując w ten sposób 26 trafień po 28 kolejkach Bundesligi, jako pierwszy zawodnik od sezonu 1980/1981 [ 132 ] . 12 kwietnia z powodu urazu barku nie wystąpił w pierwszym meczu ćwierćfinału Ligi Mistrzów z Realem Madryt , przegranym 1:2.
Spotkanie rewanżowe, rozgrywane 18 kwietnia na Estadio Santiago Bernabéu , rozpoczął już w wyjściowym składzie Bayernu – w 53. minucie otworzył wynik strzałem z rzutu karnego, stając się pierwszym zawodnikiem, który strzelił Realowi Madryt sześć goli na poziomie Ligi Mistrzów . Ostatecznie Bayern przegrał po dogrywce 2:4 i odpadł z rozgrywek, a Lewandowski zakończył tamtą edycję turnieju z dorobkiem ośmiu goli [ 133 ] . W 2020, w wywiadzie dla katalońskiego „Sportu”, Lewandowski ujawnił, że po wspomnianym dwumeczu Cristiano Ronaldo i Sergio Ramos przekonywali go do transferu do Realu Madryt [ 134 ] .
13 maja 2017, w wygranym 5:4 meczu 33. kolejki Bundesligi z RB Leipzig , strzelił dwa gole, uzyskując 30 bramek w dwóch kolejnych sezonach Bundesligi – jako drugi po Gerdzie Müllerze zawodnik w historii, a zarazem pierwszy od 43 lat (sezon 1973/1974 ). Ponadto pierwsze trafienie było 150. golem strzelonym przez Lewandowskiego w jego 226. występie w Bundeslidze [ 135 ] .
W sezonie 2016/2017 zdobył z Bayernem piąte w swojej karierze mistrzostwo Niemiec (trzecie z rzędu w barwach Bayernu), a sam powtórzył swój ligowy dorobek bramkowy z poprzedniego sezonu, zdobywając 30 goli, co zagwarantowało mu drugie miejsce w klasyfikacji strzelców Bundesligi – za zdobywcą 31 bramek, Pierre-Emerickiem Aubameyangiem [ 136 ] . Biorąc pod uwagę wszystkie rozgrywki w tamtym sezonie, Lewandowski w 47 meczach Bayernu strzelił 43 gole, dzięki temu o jedno trafienie poprawił indywidualny rekord bramek, strzelonych we wszystkich rozgrywkach klubowych w jednym sezonie, ustanowiony rok wcześniej. Z dorobkiem pięciu goli został również królem strzelców ówczesnej edycji Pucharu Niemiec , mimo że Bayern odpadł z tych rozgrywek na poziomie półfinału – po porażce 2:3 z Borussią Dortmund . Ponadto znalazł się w najlepszych „jedenastkach” sezonu Bundesligi i Ligi Mistrzów UEFA [ 137 ] . 5 czerwca 2017 został wybrany najlepszym piłkarzem Bundesligi sezonu 2016/2017 przez samych zawodników, a następnie przez magazyn „ Kicker ” [ 138 ] [ 139 ] .
5 sierpnia 2017 zdobył z Bayernem Monachium kolejny, trzeci Superpuchar Niemiec . Jego zespół, w meczu rozgrywanym na Signal Iduna Park w Dortmundzie , pokonał po serii rzutów karnych miejscową Borussię (2:2, k. 5:4) [ 140 ] . 17 sierpnia Lewandowski został nominowany do nagrody Piłkarza Roku FIFA [ 141 ] . 18 sierpnia strzelił bramkę w wygranym 3:1 ligowym meczu z Bayerem 04 Leverkusen , a dzięki odniesionemu wówczas zwycięstwu stał się pierwszym piłkarzem w historii, który wygrał siedem z rzędu meczów pierwszej kolejki Bundesligi [ 142 ] . 9 października znalazł się w gronie 30 nominowanych do Złotej Piłki [ 143 ] . 14 października, w wygranym 5:0 meczu z SC Freiburgiem , strzelił 160. bramkę w Bundeslidze [ 144 ] . 28 października, zdobywając gola w wygranym 2:0 meczu z RB Leipzig , został pierwszym piłkarzem Bayernu od czasów Giovanego Élbera (sezon 2002/2003 ), który wpisał się na listę strzelców w każdym z pięciu pierwszych domowych spotkań Bundesligi w sezonie [ 145 ] . 18 listopada, w meczu z Augsburgiem (3:0), strzelił 163. i 164. bramkę w Bundeslidze, co pozwoliło mu wyprzedzić w klasyfikacji wszech czasów tych rozgrywek niemieckiego napastnika, Karla-Heinza Rummenigge [ 146 ] .
22 listopada 2017, w wygranym 2:1 meczu Ligi Mistrzów z RSC Anderlechtem , zdobył 50. bramkę w roku, biorąc pod uwagę rozgrywki klubowe i reprezentację, osiągając taki wynik bramkowy (w jednym roku kalendarzowym) po raz pierwszy w karierze [ 147 ] . 4 grudnia 2017 amerykańska telewizja sportowa ESPN uznała go za najlepszego środkowego napastnika na świecie [ 148 ] . Dzień później, w meczu z Paris Saint-Germain (3:1), zanotował 50. trafienie w europejskich pucharach (a 43. w rozgrywkach Ligi Mistrzów) [ 149 ] . 13 grudnia, w spotkaniu przeciwko 1. FC Köln , zdobył 166. gola w Bundeslidze i awansował do dziesiątki najlepszych strzelców w historii rozgrywek [ 150 ] .
21 stycznia 2018, w meczu z Werderem Brema (4:2), strzelił 93. i 94. ligową bramkę dla Bayernu, zostając najskuteczniejszym zagranicznym strzelcem w historii tego klubu w ramach Bundesligi [ 151 ] . 4 lutego został wybrany Piłkarzem Roku 2017 w plebiscycie „Piłki Nożnej” [ 152 ] . Sześć dni później, zdobywając bramkę w 22. kolejce Bundesligi w wygranym 2:1 meczu z FC Schalke 04 , wyrównał wieloletni rekord Juppa Heynckesa (ówczesnego trenera Bayernu) – w sezonie 1972/1973 strzelał co najmniej jednego gola w każdym z pierwszych 11 domowych spotkaniach w Bundeslidze (w barwach Borussii Mönchengladbach ) [ 153 ] .
W lutym 2018 światło dzienne ujrzała informacja o zakończeniu współpracy pomiędzy Lewandowskim a jego wieloletnim menedżerem, Cezarym Kucharskim . Piłkarz związał się wówczas z izraelskim agentem, Pinhasem Zahavim, mającym swój udział m.in. w transferze Neymara z FC Barcelony do Paris Saint-Germain w 2017 [ 154 ] . Ruch ten wywołał lawinę spekulacji transferowych odnośnie do ewentualnej zmiany barw klubowych przez Lewandowskiego [ 155 ] [ 156 ] .
20 lutego 2018, dzięki dubletowi uzyskanemu w starciu z Beşiktaşem JK (5:0), Lewandowski awansował do dziesiątki najlepszych strzelców w historii Ligi Mistrzów (z dorobkiem 45 goli) [ 157 ] . Cztery dni później, w zremisowanym 0:0 meczu 24. kolejki Bundesligi z Herthą , rozegrał swój 250. mecz w Bundeslidze [ 158 ] . 10 marca, kompletując hat tricka w meczu z Hamburgerem SV (6:0), zdobył 100. ligową bramkę w barwach Bayernu Monachium , czego wcześniej dokonało tylko pięciu zawodników: Gerd Müller (365 goli), Karl-Heinz Rummenigge (162), Roland Wohlfarth (119), Dieter Hoeneß (102) i Thomas Müller (wtedy 102), jednak to Polak uzyskał wspomniany wynik szybciej niż jakikolwiek inny piłkarz, strzelając setnego gola w swoim 120. występie dla Bayernu w Bundeslidze . Z dorobkiem 142 goli został również najskuteczniejszym zagranicznym piłkarzem w historii tego klubu [ 159 ] . Żaden inny zagraniczny zawodnik nie osiągnął takiego rezultatu od początku istnienia ligi, tj. od 1963 [ 160 ] .
31 marca 2018 zdobył trzy gole w meczu z Borussią Dortmund (6:0) i z dorobkiem 177 goli awansował na 8. miejsce w klasyfikacji strzelców wszech czasów Bundesligi , zrównując się z Dieterem Müllerem i Klausem Allofsem . Gole zdobyte w meczu przeciwko Borussii pozwoliły mu także awansować na 5. miejsce w klasyfikacji najlepszych strzelców w historii Bayernu [ 161 ] . 21 kwietnia, w ligowym meczu z Hannoverem 96 (3:0), strzelił 106. bramkę dla Bayernu Monachium w Bundeslidze i został najskuteczniejszym obcokrajowcem w barwach pojedynczego klubu w tych rozgrywkach [ 162 ] .
W sezonie 2017/2018 wystąpił łącznie w 48 meczach, strzelając w nich 41 goli – zdobył ponadto szóste w swojej karierze, a czwarte z rzędu w barwach Bayernu mistrzostwo Niemiec . Z drużyną dotarł także do finału Pucharu Niemiec (porażka 1:3 z Eintrachtem Frankfurt ) oraz półfinału Ligi Mistrzów , gdzie lepszy w dwumeczu okazał się Real Madryt . Indywidualnie, z dorobkiem 29 goli, po raz trzeci w karierze został królem strzelców Bundesligi, dokonując tego jako pierwszy zagraniczny zawodnik. Został też najskuteczniejszym strzelcem ówczesnej edycji Pucharu Niemiec, zdobywając sześć bramek. Występy w rozgrywkach Ligi Mistrzów zakończył wówczas z pięcioma golami, uzyskanymi w 11 występach [ 163 ] . 18 maja 2018 znalazł się także w najlepszej „jedenastce” sezonu Bundesligi [ 164 ] .
Pomimo narastających spekulacji odnośnie do transferu Lewandowskiego, polski napastnik ostatecznie pozostał w Bayernie [ 165 ] . Sezon 2018/2019 Bawarczycy rozpoczęli pod wodzą nowego szkoleniowca, Niko Kovača . 12 sierpnia 2018, w spotkaniu o Superpuchar Niemiec przeciwko Eintrachtowi Frankfurt , Lewandowski skompletował hat tricka, stając się pierwszym zawodnikiem w historii, który zdobył trzy bramki w starciu o to trofeum. Bayern zwyciężył 5:0, a Lewandowski mógł cieszyć się ze zdobycia 15. klubowego trofeum w karierze, stając się najbardziej utytułowanym polskim piłkarzem w historii – obok Huberta Kostki , Erwina Wilczka i Macieja Żurawskiego [ 166 ] . Został także najlepszym strzelcem w historii Superpucharu Niemiec (z łącznym dorobkiem pięciu bramek), a sam mecz był ósmym tego typu, w którym wystąpił [ 167 ] .
15 września 2018, w wygranym 3:1 meczu trzeciej kolejki Bundesligi z Bayerem 04 Leverkusen , rozegrał 200. mecz w barwach Bayernu Monachium [ 168 ] . 19 września, w spotkaniu fazy grupowej Ligi Mistrzów z Benfiką (2:0), zdobył 400. bramkę w profesjonalnej karierze, a także 46. w rozgrywkach samej Ligi Mistrzów, co pozwoliło mu zrównać się w klasyfikacji wszech czasów tych rozgrywek z Eusébio oraz Filippo Inzaghim [ 169 ] . Wcześniej jedynymi wówczas aktywnymi zawodnikami, którzy przekroczyli barierę 400 goli w karierze, byli: Cristiano Ronaldo (678), Lionel Messi (651), Zlatan Ibrahimović (500), Luis Suárez (430) i David Villa (407) [ 170 ] .
7 listopada 2018, w wygranym meczu czwartej kolejki fazy grupowej Ligi Mistrzów z AEK Ateny (2:0), Lewandowski rozegrał 100. mecz w europejskich pucharach. Dzięki dwóm zdobytym wtedy trafieniom polski napastnik awansował na 7. miejsce w tabeli najlepszych strzelców Ligi Mistrzów, zrównując się z Alfredo Di Stéfano (49 bramek) [ 171 ] .
2 marca 2019 strzelił dwa gole w meczu z Borussią Mönchengladbach w 24. kolejce Bundesligi (5:1), dzięki czemu wyrównał rekord, ustanowiony przez Claudio Pizarro – z dorobkiem 195 goli został najskuteczniejszym obcokrajowcem w historii Bundesligi [ 172 ] . 9 marca, w ligowym meczu przeciwko Wolfsburgowi , zdobył 196. i 197. bramkę w Bundeslidze, zostając samodzielnym zagranicznym liderem strzelców tych rozgrywek. 6 kwietnia strzelił dwie bramki w wygranym 5:0 meczu z Borussią Dortmund w 28. kolejce Bundesligi, z czego pierwszy gol był jego 200. trafieniem w Bundeslidze, dzięki czemu stał się pierwszym obcokrajowcem w historii ligi niemieckiej, który zdobył w niej 200 goli [ 173 ] .
W sezonie 2018/2019 wystąpił łącznie w 47 meczach i strzelił 40 bramek. Ponadto sięgnął po siódme w karierze, a piąte z rzędu (w barwach Bayernu) mistrzostwo Niemiec, jak również po trzeci (a drugi dla Bawarczyków) Puchar Niemiec. Ponadto po raz czwarty został królem strzelców Bundesligi, strzelając 22 bramki w sezonie [ 174 ] , a także zanotował najwięcej trafień (siedem) w ówczesnej edycji krajowego pucharu. Poza tym w rozgrywkach Ligi Mistrzów zdobył osiem goli w ośmiu spotkaniach i dotarł z drużyną do 1/8 finału , gdzie Bayern odpadł w dwumeczu (1:3) z Liverpoolem [ 175 ] .
Sezon 2019/2020 rozpoczął 3 sierpnia 2019 przegranym 0:2 meczem o Superpuchar Niemiec z Borussią Dortmund [ 176 ] . 16 sierpnia 2019 zdobył dwie bramki, zapewniając drużynie remis w meczu 1. kolejki Bundesligi z Herhą BSC (2:2) [ 177 ] . 29 sierpnia przedłużył umowę z Bayernem Monachium do 30 czerwca 2023 [ 178 ] .
18 września 2019, w wygranym meczu I kolejki fazy grupowej Ligi Mistrzów z Crveną zvezdą Belgrad (3:0), zdobył swoją 200. bramkę w barwach Bayernu Monachium . Oprócz niego tę barierę przekroczyło tylko dwóch zawodników: Gerd Müller (508) oraz Karl-Heinz Rummenigge (217) [ 179 ] . 28 września, zdobył bramkę w wygranym 3:2 meczu 6. kolejki Bundesligi z SC Paderborn 07 , zostając pierwszym zawodnikiem w historii Bundesligi, który w pierwszych sześciu kolejkach strzelił 10 goli [ 180 ] [ 181 ] . Został też pierwszym zawodnikiem w historii Bayernu Monachium, który strzelał gole w każdym z sześciu pierwszych spotkań sezonu Bundesligi [ 182 ] .
1 października 2019 zdobył dwie bramki w wygranym meczu II kolejki fazy grupowej Ligi Mistrzów z Tottenhamem Hotspur (7:2), zrównując się z Ruudem van Nistelrooyem w klasyfikacji strzeleckiej Ligi Mistrzów i zarazem awansując na 5. miejsce z 56 golami w tych rozgrywkach [ 183 ] . 5 października, w przegranym meczu 7. kolejki Bundesligi z TSG 1899 Hoffenheim (1:2), zdobył swoją 213. bramkę w Bundeslidze, dzięki czemu awansował na 4. miejsce w klasyfikacji strzelców wszech czasów Bundesligi, zrównując się z Manfredem Burgsmüllerem [ 184 ] . 19 października, w meczu 8. kolejki Bundesligi z FC Augsburg (2:2), zdobył swoją 214. bramkę w Bundeslidze, dzięki czemu pozostał samodzielnie na 4. miejscu w klasyfikacji strzelców wszech czasów Bundesligi, a także wyrównał dwa rekordy – zrównał się z Carstenem Janckerem (który jako jedyny piłkarz w historii Bayernu Monachium zdobył przynajmniej jedną bramkę w 11 meczach z rzędu) oraz wyrównał rekord Pierre-Emericka Aubameyanga , który w sezonie 2014/2015 strzelał gole w każdej z pierwszych ośmiu pierwszych kolejek Bundesligi [ 185 ] . 9 listopada, w wygranym meczu 11. kolejki Bundesligi z Borussią Dortmund (4:0), zdobył dwie bramki, bijąc 50-letni rekord Gerda Müllera, który w sezonie 1968/1969 jako pierwszy zawodnik w historii zdobywał bramki w pierwszych 11. kolejkach Bundesligi (15 goli w 11 meczach); Lewandowski na tym etapie rozgrywek zdobył 16 goli w 11 meczach [ 186 ] .
26 listopada 2019, w wygranym meczu V kolejki fazy grupowej Ligi Mistrzów z Crveną zvezdą (6:0), Lewandowski zdobył cztery bramki i awansował na 5. miejsce w klasyfikacji strzelców wszech czasów Ligi Mistrzów. Były to również najszybszej strzelone cztery bramki historii rozgrywek – Polakowi zajęło to 14 minut i 31 sekund (53', 60' 64', 68'). Z dorobkiem 45 goli został wówczas najskuteczniejszym zawodnikiem Bayernu Monachium w Lidze Mistrzów, a także stał się drugim piłkarzem w historii tych rozgrywek, który zdobył dwukrotnie cztery gole w jednym spotkaniu [ 187 ] . 2 grudnia 2019 zajął 8. miejsce w plebiscycie „Złotej Piłki” , zdobywszy 44 pkt [ 188 ] . Podczas uroczystej gali plebiscytu, odbywającej się w paryskim teatrze Châtelet, zasiadł w pierwszym rzędzie obok Lionela Messiego oraz Virgila van Dijka i wręczył Alissonowi Beckerowi trofeum Lwa Jaszyna , nagrodę dla najlepszego bramkarza 2019 [ 189 ] .
14 grudnia 2019, w wygranym meczu 15. kolejki Bundesligi z Werderem Brema (6:1), zdobył dwie bramki, zrównując się z Juppem Heynckesem na 3. miejscu w klasyfikacji strzelców wszech czasów Bundesligi z 220 golami [ 190 ] . 25 stycznia 2020, w wygranym meczu 19. kolejki Bundesligi z FC Schalke 04 (5:0), zdobył bramkę, zostając pierwszym zawodnikiem w historii Bundesligi, który strzelał gole w dziewięciu meczach z rzędu przeciwko FC Schalke 04, a także wyrównał 50-letni rekord Bundesligi, zostając drugim zawodnikiem w historii tych rozgrywek po Klausie Fischerze , który w latach 1969–1974 strzelał gole w dziewięciu meczach z rzędu jednemu klubowi: z VfB Stuttgart [ 191 ] .
25 lutego 2020 zdobył bramkę oraz zaliczył dwie asysty, w rozgrywanym na Stamford Bridge , wygranym meczu 1/8 finału Ligi Mistrzów z Chelsea (3:0). Podczas tego spotkania doznał kontuzji kolana, która wyłączyła go z gry na miesiąc [ 192 ] . Do gry powrócił 17 maja, po przerwie spowodowanej pandemią COVID-19 , w meczu 26. kolejki Bundesligi przeciwko Unionowi Berlin . Rozegrał w tym meczu 90 minut i zdobył bramkę z rzutu karnego [ 193 ] . W następnej kolejce zdobył bramkę w meczu z Eintrachtem Frankfurt , przyczyniając się do wygranej Bayernu 5:2 [ 194 ] . 30 maja strzelił dwie bramki w meczu z Fortuną Düsseldorf [ 195 ] . 6 czerwca w ligowym meczu z Bayerem Leverkusen uzyskał kolejne trafienie, zdobywając swoją 30. bramkę w sezonie, jako pierwszy piłkarz spośród pięciu najlepszych europejskich lig [ 196 ] . 16 czerwca zdobył zwycięską bramkę w meczu z Werderem Brema (1:0), co pozwoliło Bayernowi na zapewnienie sobie tytułu mistrzowskiego na dwie kolejki przed końcem rozgrywek [ 197 ] . Był to 30. tytuł mistrzowski Bayernu, a 8. w karierze i 6. z rzędu Lewandowskiego [ 198 ] .
20 czerwca 2020 w meczu z SC Freiburg zdobył swoje 32. i 33. trafienie w sezonie [ 199 ] , bijąc rekord należący do Pierre Emericka-Aubameyanga i tym samym zostając najlepszym obcokrajowcem pod względem liczby zdobytych bramek w jednym sezonie Bundesligi [ 200 ] . 27 czerwca zdobył bramkę z wygranym 4:0 meczu z VfL Wolfsburg i, notując 34 trafienia, po raz piąty w karierze zdobył tytuł króla strzelców Bundesligi [ 201 ] . Klubowe rozgrywki ligowe zakończył również jako lider klasyfikacji Europejskiego Złotego Buta [ 202 ] . 4 lipca 2020 strzelił dwie bramki w meczu finałowym przeciwko Eintrachtowi Frankfurt (4:2), wraz z Bayernem zdobył tym samym Puchar Niemiec [ 203 ] . Z dorobkiem sześciu goli jako pierwszy zawodnik w historii, po raz piąty w karierze został królem strzelców Pucharu Niemiec [ 204 ] .
8 sierpnia 2020 powrócił z Bayernem do rozgrywek Ligi Mistrzów UEFA . W 10. minucie rewanżowego spotkania 1/8 finału z Chelsea został sfaulowany w polu karnym przez bramkarza gości, Wilfredo Caballero , a następnie skutecznie wykorzystał rzut karny. W 83. minucie zdobył swoją drugą bramkę, ustalając wynik spotkania na 4:1 [ 205 ] . Poza tym zanotował także asysty przy bramkach Ivana Perisicia (na 2:0) oraz Corentina Tolisso (na 3:1) i został wybrany zawodnikiem meczu [ 206 ] . Druga bramka Lewandowskiego w tym spotkaniu była jego 66. w historii rozgrywek, co pozwoliło mu wyprzedzić Karima Benzemę i awansować na 4. miejsce w klasyfikacji strzelców wszech czasów Ligi Mistrzów [ 207 ] . W dwumeczu Bayern pokonał Chelsea 7:1, a Lewandowski miał udział we wszystkich zdobytych przez jego drużynę bramkach. W ćwierćfinałowym meczu Bayernu z Barceloną , z uwagi na historię pojedynków i klasę sportową drużyn określanym przez media jako „hit” tej fazy rozgrywek [ 208 ] , Lewandowski zdobył bramkę i zanotował asystę przy otwierającym wynik meczu, golu Thomasa Müllera , w 4. minucie spotkania, które zakończyło się zwycięstwem Bayernu 8:2 [ 209 ] . Był to pierwszy przypadek od 1949, kiedy Bayern stał się pierwszą drużyną w historii, która zdobyła osiem bramek w jednym meczu ćwierćfinału Ligi Mistrzów [ 210 ] . Rywalem Bayernu w półfinale okazał się francuski Olympique Lyon [ 211 ] , a media w Polsce zapowiadały mecz jako pojedynek dwóch byłych gwiazd Ekstraklasy, Lewandowskiego i Marcelo , byłego defensora Wisły Kraków [ 212 ] . W meczu półfinałowym, rozegranym 19 sierpnia 2020, Lewandowski zdobył bramkę oraz asystował przy golu Serga Gnabry’ego i ostatecznie po zwycięstwie 3:0 po raz drugi w karierze awansował do finału Ligi Mistrzów [ 213 ] . W finale, rozegranym 23 sierpnia 2020 na Estádio da Luz , przeciwnikiem Bayernu był zespół Paris Saint-Germain [ 214 ] . Spotkanie zakończyło się zwycięstwem Bayernu Monachium 1:0 po bramce Kingsleya Comana [ 215 ] . Lewandowski jako jeden z liderów drużyny rozegrał całe spotkanie, mając szanse na zdobycie gola i po raz pierwszy w karierze, jako piąty Polak w historii (po Zbigniewie Bońku , Józefie Młynarczyku , Jerzym Dudku i Tomaszu Kuszczaku ), zdobył puchar Ligi Mistrzów UEFA [ 215 ] .
W zwycięskim dla swojej drużyny sezonie zdobywał w bramki w 9 z 10 rozegranych spotkań i z dorobkiem 15 goli pierwszy raz w karierze został królem strzelców Ligi Mistrzów [ 216 ] . Zwycięstwo w rozgrywkach zadedykował swojej rodzinie – żonie, córkom oraz nieżyjącemu ojcu [ 217 ] .
Rozgrywki klubowe zakończył z dorobkiem 55 goli i 10 asyst uzyskanych w 47 występach, zdobywając mistrzostwo Niemiec, Puchar Niemiec, wygrywając rozgrywki Ligi Mistrzów UEFA, a także zostając królem strzelców wszystkich rozgrywek w jakich występował. Po zakończeniu sezonu został wybrany najlepszym piłkarzem Bundesligi [ 218 ] oraz jako szósty obcokrajowiec w historii, piłkarzem roku w Niemczech [ 219 ] .
Sezon rozpoczął od wygranego meczu 1. kolejki Bundesligi z FC Schalke 04 (8:0). W 31. minucie spotkania wykorzystał rzut karny podyktowany po faulu na nim, a także zaliczył dwie asysty, w tym jedną po dośrodkowaniu raboną [ 220 ] [ 221 ] . Dzięki zdobytej bramce stał się pierwszym zawodnikiem w historii Bundesligi, który zdobywał bramki przeciwko FC Schalke 04 w 10 meczach z rzędu [ 222 ] .
24 września 2020, pokonując drużynę Sevilli , zdobył z klubem Superpuchar Europy UEFA [ 223 ] . Mecz pomiędzy triumfatorami Ligi Mistrzów UEFA i Ligi Europy UEFA został rozegrany na stadionie Puskás Aréna w Budapeszcie i zakończył się zwycięstwem Bayernu 2:1 po dogrywce [ 224 ] . Lewandowski rozegrał całe spotkanie oraz zanotował asystę przy bramce Leona Goretzki na 1:1 w 34. minucie [ 225 ] .
30 września zanotował dwie asysty przy golach Corentina Tolisso oraz Joshuy Kimmicha i, pokonując 3:2 zespół Borussii Dortmund , zdobył z Bayernem szósty w karierze Superpuchar Niemiec [ 226 ] .
23 września 2020 ogłoszono nominację Lewandowskiego do nagrody dla najlepszego piłkarza w Europie, przyznawanej przez UEFA [ 227 ] . W finałowej trójce corocznego plebiscytu znalazł się wraz z Manuelem Neuerem oraz Kevinem De Bruyne [ 228 ] . 1 października podczas ceremonii losowania grup Ligi Mistrzów w Nyonie został wybrany najlepszym napastnikiem minionego sezonu oraz jako pierwszy Polak w historii otrzymał nagrodę Piłkarza Roku UEFA , przyznawaną dla najlepszego piłkarza występującego w europejskim klubie [ 229 ] . W głosowaniu wzięło udział 80 trenerów europejskich klubów piłkarskich, a także 55 dziennikarzy [ 230 ] . Lewandowski zwyciężył w plebiscycie, zdobywając 477 punktów, z przewagą 387 nad drugim w klasyfikacji De Bruyne [ 230 ] .
4 października zdobył wszystkie cztery bramki dla Bayernu w wygranym 4:3 ligowym meczu z Herhą BSC [ 231 ] . Pierwsza bramka Polaka w tym spotkaniu, była jego 100. strzeloną na stadionie Bayernu – Allianz Arenie , natomiast druga – 500. trafieniem w jego seniorskiej karierze. Był to drugi przypadek, kiedy to Lewandowski strzelił co najmniej cztery bramki w jednym meczu Bundesligi [ 232 ] . 17 października zdobył dwie bramki i zanotował asystę w meczu z Arminią Bielefed , trafiając tym samym przeciwko ostatniej drużynie spośród występujących w Bundeslidze w sezonie 2020/2021 , której bramkarza dotychczas nie miał okazji pokonać [ 233 ] . 24 października trafił trzykrotnie w spotkaniu z Eintrachtem Frankfurt i stał się pierwszym piłkarzem w historii Bundesligi, który uzyskał 10 trafień w pierwszych pięciu kolejkach [ 234 ] . 3 listopada w meczu fazy grupowej z Red Bull Salzburg zdobył dwie pierwsze bramki w nowym sezonie Ligi Mistrzów [ 235 ] . 7 listopada zdobył bramkę oraz zaliczył asystę w ligowym meczu z Borussią Dortmund [ 236 ] . Mecz był jego 300. oficjalnym spotkaniem w barwach Bayernu Monachium, dla którego zdobył w tym czasie 259 goli [ 237 ] .
10 listopada 2020 został wybrany najlepszym piłkarzem świata w plebiscycie Goal 50 , organizowanym przez największy, międzynarodowy portal informacyjny o piłce nożnej [ 238 ] . 14 grudnia włoski dziennik „Tuttosport” uhonorował go nagrodą Golden Player Award [ 239 ] , dzięki czemu Lewandowski został pierwszym zawodnikiem wyróżnionym tą nagrodą [ 240 ] .
16 grudnia w wygranym 2:1 meczu z VfL Wolfsburg zdobył swoją 250. i 251. bramkę w Bundeslidze , stając się trzecim w historii, po Gerdzie Müllerze (365 goli) i Klausie Fischerze (268 goli), zawodnikiem, który tego dokonał [ 241 ] [ 242 ] .
11 listopada 2020 został nominowany do nagrody dla najlepszego piłkarza na świecie, przyznawanej corocznie przez FIFA [ 243 ] . Osiągnięcia drużynowe i indywidualne stawiały go w roli faworyta do zwycięstwa [ 244 ] . 17 grudnia podczas gali plebiscytu jako pierwszy Polak w historii otrzymał nagrodę Piłkarza Roku FIFA [ 245 ] [ 246 ] . Wygrał plebiscyt, uzyskując maksymalną liczbę 52 punktów, na które składały się głosy selekcjonerów reprezentacji narodowych, kapitanów tych drużyn, a także przedstawicieli światowych mediów [ 247 ] . W głosowaniu trenerów otrzymał 554 punkty, ponad dwuipółkrotnie więcej niż Leo Messi (196), natomiast w wyborach kapitanów reprezentacji, 631 pkt, tj. ponad dwa razy więcej niż Cristiano Ronaldo (259) [ 247 ] . W głosowaniu przedstawicieli mediów uzyskał 807 na 945 możliwych punktów [ 247 ] . Mimo wirtualnej formy gali wręczenia nagród, Lewandowski otrzymał trofeum osobiście z rąk prezydenta FIFA, Gianniego Infantino , który specjalnie w tym celu przyleciał do Monachium [ 248 ] . Po ceremonii piłkarz wziął udział w konferencji prasowej, podczas której poza podziękowaniami docenił klasę sportową swoich rywali, Messiego i Ronaldo, którzy także oddali na niego swoje głosy [ b ] [ 249 ] [ 250 ] .
Po odebraniu nagrody z Lewandowskim w formie wideorozmowy połączył się jego idol piłkarski z czasów młodości, Thierry Henry , który pogratulował mu sukcesu [ 251 ] [ 252 ] . Dwa dni po otrzymaniu nagrody Lewandowski wraz z drużyną Bayernu udał się do Leverkusen , gdzie czekał go kolejny ligowy mecz – w spotkaniu z Bayerem strzelił dwie bramki: pierwszą, dającą remis, w końcówce pierwszej połowy, natomiast drugą w ostatniej doliczonej minucie spotkania. Tym samym zapewnił swojej drużynie zwycięstwo, jak również awans na pozycję lidera rozgrywek na czas przerwy świąteczno-noworocznej [ 253 ] .
Rok 2020 zakończył jako najskuteczniejszy strzelec roku kalendarzowego w Europie, z dorobkiem 47 goli uzyskanych w 43 spotkaniach [ 254 ] . 24 grudnia został wybrany piłkarzem roku w plebiscycie dziennika „ The Guardian ” [ 255 ] . 26 grudnia jako trzeci Polak w historii, po Zdzisławie Krzyszkowiaku i Irenie Szewińskiej , został wybrany najlepszym sportowcem roku w Europie, w 63. Ankiecie Polskiej Agencji Prasowej [ 256 ] , jednym z najstarszych plebiscytów sportowych świata, organizowanym od 1958 [ 257 ] – w głosowaniu 25 europejskich agencji prasowych otrzymał 180 pkt, wyprzedzając m.in. Lewisa Hamiltona i Armanda Duplantisa [ 257 ] . 27 grudnia został wybrany piłkarzem roku w plebiscycie Globe Soccer Awards [ 258 ] ; po zdobyciu wyróżnienia jego wizerunek został wyświetlony na najwyższym budynku świata – Burdż Chalifie [ 259 ] . Na uroczystej gali plebiscytu odbywającej się w Dubaju , wraz z Ikerem Casillasem i Cristiano Ronaldo wziął udział międzynarodowej konferencji sportowej pod hasłem „Football at the Top” (pol. Futbol na szczycie) [ 260 ] , a także – jako przedstawiciel Bayernu Monachium – odebrał nagrodę dla najlepszego klubu roku [ 261 ] .
1 stycznia 2021 wraz z Naomi Ōsaką został wybrany najlepszym sportowcem roku 2020 na świecie w głosowaniu Światowego Stowarzyszenia Prasy Sportowej AIPS [ 262 ] , a dzień później wraz z Igą Świątek triumfował w 38. plebiscycie AIPS Europe jako najlepszy sportowiec w Europie [ 12 ] . 3 stycznia zdobył dwie bramki oraz zanotował asystę w wygranym 5:2 ligowym meczu z 1. FSV Mainz 05 [ 263 ] . Był to szósty mecz w trwającym sezonie Bundesligi, w którym Lewandowski zdobył co najmniej dwie bramki, a także 56. dublet strzelony w historii jego występów w Bundeslidze [ 264 ] . Pobił tym samym rekord należący do Gerda Müllera , wynoszący 55 dubletów [ 264 ] . 8 stycznia zdobył bramkę z rzutu karnego w spotkaniu z Borussią Mönchengladbach , po raz pierwszy w karierze kompletując 20 goli już po 15 ligowej kolejce [ 265 ] . 9 stycznia wraz z Igą Świątek został laureatem Wielkiej Honorowej Nagrody Sportowej Polskiego Komitetu Olimpijskiego im. Piotra Nurowskiego w kategorii „Zawodnik” za osiągnięcia w 2020 [ 266 ] , a także zwyciężył w 86. Plebiscycie Przeglądu Sportowego na najlepszego sportowca Polski 2020, triumfując w plebiscycie po raz drugi w karierze [ 267 ] .
17 stycznia 2021 dzięki bramce zdobytej w ligowym meczu z Freiburgiem (2:1) stał się pierwszym piłkarzem w historii, który zdobył 21 goli po rundzie jesiennej sezonu Bundesligi [ 268 ] . Pobił rekord należący do Gerda Müllera, który na tym samym etapie sezonu 1968/1969 zgromadził 20 bramek [ 269 ] . 20 stycznia znalazł się w wybranej głosami kibiców drużynie roku UEFA [ 270 ] . 24 stycznia, strzelając bramkę w meczu z Schalke 04 , stał się pierwszym piłkarzem w historii, który zdobywał bramki w ośmiu z rzędu wyjazdowych spotkaniach, a także poprawił rekord najdłuższej serii meczów z golem przeciwko jednemu klubowi do 11 spotkań [ 271 ] .
W lutym 2021 Międzynarodowa Federacja Historyków i Statystyków Futbolu (IFFHS) z dorobkiem 47 goli uznała go za najskuteczniejszego napastnika na świecie [ 272 ] , a także uhonorowała tytułem piłkarza roku 2020 [ 273 ] i umieściła w najlepszej drużynie dekady [ 274 ] .
1 lutego 2021 znalazł się w składzie Bayernu Monachium na Klubowe Mistrzostwa Świata 2020 [ 275 ] . Bayern jako zwycięzca Ligi Mistrzów UEFA zmagania na rozgrywanym w Katarze turnieju rozpoczął od półfinału, w którym zmierzył się ze zdobywcą afrykańskiej Ligi Mistrzów , egipskim Al-Ahly [ 276 ] . W spotkaniu rozegranym 8 lutego na Ahmed bin Ali Stadium Lewandowski strzelił dwa gole, a także został wybrany zawodnikiem meczu i dzięki zwycięstwu 2:0 awansował z drużyną do finału [ 277 ] . Rozgrywając mecz z Al-Ahly, Lewandowski stał się pierwszym Polakiem, który zagrał na klubowych mistrzostwach świata [ c ] , a zarazem pierwszym polskim strzelcem i najskuteczniejszym zawodnikiem Bayernu Monachium w historii turnieju [ 279 ] . W finale, rozegranym 11 lutego 2021 na Education City Stadium w Ar-Rajjan , Bayern mierzył się ze zwycięzcą Ligi Mistrzów CONCACAF , meksykańskim zespołem Tigres UANL . Lewandowski rozegrał w tym spotkaniu 73 minuty i miał udział przy zwycięskiej bramce Benjamina Pavarda z 59. minuty spotkania, które zakończyło się zwycięstwem niemieckiej drużyny 1:0 [ 280 ] . Po zakończeniu meczu Lewandowski otrzymał Złotą Piłkę dla najlepszego zawodnika turnieju , a także został wybrany najlepszym zawodnikiem meczu finałowego [ 281 ] [ 282 ] . Stał się wówczas drugim, po Tomaszu Kuszczaku , polskim piłkarzem, który sięgnął po klubowe mistrzostwo świata , i trzecim, biorąc pod uwagę Puchar Interkontynentalny [ 280 ] , natomiast Bayern jako druga drużyna w historii, po FC Barcelonie z 2009, zdobył szóste trofeum podczas jednej kampanii [ 283 ] .
13 lutego 2021 po raz dziewiąty w karierze został wybrany piłkarzem roku w plebiscycie „Piłki Nożnej” [ 284 ] . 15 lutego w meczu z Arminią Bielefeld (3:3) zdobył swoją 30. bramkę we wszystkich rozgrywkach w trwającym sezonie, osiągając ten wynik najszybciej spośród piłkarzy występujących w pięciu najlepszych europejskich ligach [ 285 ] . Z 28 goli zdobytych w tym sezonie Lewandowski 23 z nich zdobył poprzez strzały w dolne rogi bramki, 25 po maksymalnie dwóch kontaktach z piłką, a 10 po uderzeniach z dystansu większego niż 11 metrów [ 286 ] . 23 lutego zdobył bramkę w pierwszym meczu 1/8 finału Ligi Mistrzów z S.S. Lazio (4:1) [ 287 ] . 6 marca zdobył hattricka w meczu z Borussią Dortmund , stając się pierwszym piłkarzem w historii Bundesligi , który zdobywał co najmniej dwie bramki w szóstym meczu z rzędu przeciwko tej drużynie rozgrywanym na Allianz Arena [ 286 ] . 12 marca został wybrany piłkarzem roku 2020 w plebiscycie serwisu 433 , otrzymując pamiątkowy pierścień na wzór przyznawanych zwycięzcom koszykarskiej NBA [ 288 ] . 13 marca w meczu z Werderem Brema (3:1) zdobył swoją 268. bramkę w Bundeslidze, zrównując się z wiceliderem klasyfikacji wszech czasów, Klausem Fischerem [ 289 ] . Był to 300. gol Lewandowskiego zdobyty łącznie na najwyższych poziomach ligowych w Polsce i Niemczech [ 290 ] . 17 marca zdobył bramkę w rewanżowym meczu 1/8 finału Ligi Mistrzów z Lazio (2:1) i awansował z drużyną do ćwierćfinału [ 291 ] . 20 marca strzelił trzy bramki w meczu z VfB Stuttgart i z dorobkiem 271. goli został samodzielnym wiceliderem klasyfikacji strzelców wszech czasów Bundesligi [ 292 ] .
Ze względu na regularność strzelecką stał się kandydatem do pobicia rekordu liczby bramek strzelonych w jednym sezonie Bundesligi, ustanowionego przez Gerda Müllera , który w sezonie 1971/1972 zdobył 40 ligowych bramek [ 293 ] . 28 marca 2021 Lewandowski doznał urazu w meczu drużyny narodowej z Andorą [ 294 ] , przez co nie wystąpił w czterech ligowych meczach (z RB Leipzig , 1. FC Union Berlin , VfL Wolfsburg oraz Bayerem Leverkusen ), a także opuścił dwumecz 1/4 finału Ligi Mistrzów UEFA z Paris Saint-Germain , po którym Bayern odpadł z rozgrywek [ 295 ] . Dążenie Lewandowskiego do poprawienia rekordu stało się jednym z głównych tematów dyskusji sportowej w polskich i niemieckich mediach [ 296 ] [ 297 ] [ 298 ] , a także przedmiotem zakładów bukmacherskich [ 299 ] . Portal Sport.pl uruchomił licznik goli Lewandowskiego, a multimedialny nośnik, odliczający bramki pozostałe piłkarzowi do osiągnięcia celu, zawisł przy skrzyżowaniu Alei Jerozolimskich i ul. Marszałkowskiej w Warszawie [ 300 ] .
Lewandowski powrócił do gry 24 kwietnia 2021, strzelając w meczu z 1. FSV Mainz 05 (1:2) swoją 36. ligową bramkę w sezonie i wyrównując tym samym wyczyn Gerda Müllera z sezonu 1972/1973 [ 301 ] . 8 maja dzięki porażce wicelidera tabeli RB Lipsk z Borussią Dortmund 2:3, Bayern przystąpił do meczu 32. kolejki Bundesligi z Borussią Mönchengladbach jako mistrz Niemiec [ 302 ] – Lewandowski zdobył w tym spotkaniu (6:0) hat tricka oraz zanotował asystę, kompletując 39 bramek i zbliżając się na dystans jednego gola do legendarnego rekordu [ 297 ] . Pierwsza bramka zdobyta przez Lewandowskiego w drugiej minucie gry była najszybciej strzeloną przez niego bramką w historii występów w Bundeslidze [ 303 ] . Lewandowski został również najskuteczniejszym polskim piłkarzem w jednym sezonie na najwyższym poziomie ligowym [ 304 ] oraz pobił liczący 94 lata rekord, ustanowiony przez Henryka Reymana , który w 1927 zdobył 37 bramek dla Wisły Kraków [ 305 ] .
W meczu 33. kolejki, wykorzystując rzut karny przeciwko SC Freiburg , strzelił swojego 40. gola w rozgrywkach ligowych, tym samym wyrównując rekord Gerda Müllera z sezonu 1971/1972 [ 306 ] . Po zdobyciu bramki zaprezentował podkoszulkę z wizerunkiem Gerda Müllera i napisem 4ever Gerd (pol. Na zawsze Gerd), a następnie przebiegł przez szpaler utworzony dla niego przez kolegów z drużyny oraz sztab szkoleniowy [ 307 ] . W Monachium i Düsseldorfie zawisły billboardy z hasłem: „Robert Lewandowski – wir sind sehr stolz auf dich in Polen!” (pol. Robert Lewandowski – jesteśmy z ciebie dumni w Polsce!), ufundowane przez grupę Wirtualna Polska [ 308 ] .
22 maja 2021 w meczu 34. kolejki Bundesligi z FC Augsburg (5:2) strzelił 41. bramkę w sezonie i pobił rekord Gerda Müllera z sezonu 1971/1972 [ 309 ] . Dokonał tego w swoim 350. występie w Bundeslidze (250 zwycięskim) [ 310 ] . Oddał w tym spotkaniu sześć strzałów, natomiast kluczową bramkę zdobył w 90. minucie spotkania, pokonując polskiego bramkarza Rafała Gikiewicza [ 311 ] . Ustanowił tym samym nowy rekord bramek strzelonych przez piłkarza w jednym sezonie Bundesligi [ 309 ] . Potrzebował do tego 29 występów, zdobywając bramki w 25 z nich [ 309 ] . Strzelał gola co 60 rozegranych minut, zdobywając średnio 1,41 bramki na mecz i wyrównał również rekord Bundesligi, który sam ustanowił w poprzednim roku [ 312 ] . Po ustanowieniu rekordu wraz z prezydentem klubu Karlem Heinzem-Rummenigge spotkał się w klubowym muzeum z żoną Gerda Mullera, Uschi, której przekazał pamiątkową koszulkę z dedykacją dla jej ciężko chorego już wówczas męża [ 313 ] .
W sezonie wystąpił w 40 meczach we wszystkich klubowych rozgrywkach, zdobywając w nich 48 goli i notując 8 asyst. Zdobył z Bayernem siódme z rzędu, a dziewiąte w swojej karierze mistrzostwo Niemiec [ 314 ] . Sięgnął także po Klubowe mistrzostwo świata , Superpuchar Europy UEFA , Superpuchar Niemiec , a także zdobył najważniejsze piłkarskie nagrody indywidualne na świecie, zostając wybranym Piłkarzem Roku UEFA oraz Piłkarzem Roku FIFA . Zdobywając rekordową liczbę 41 bramek, po raz szósty w karierze został królem strzelców Bundesligi i jako pierwszy piłkarz w historii dokonał tego czwarty raz z rzędu [ 315 ] . Jako najlepszy strzelec spośród wszystkich najwyższych lig zrzeszonych w UEFA został laureatem Europejskiego Złotego Buta [ 316 ] , dokonując tego jako pierwszy Polak w historii [ 317 ] . Po zakończeniu sezonu został wybrany najlepszym piłkarzem Bundesligi w głosowaniu zawodników zorganizowanym przez niemiecki związek piłkarzy [ 318 ] , a także znalazł się w najlepszej drużynie sezonu [ 319 ] . 9 czerwca 2021 został wybrany polskim piłkarzem stulecia w plebiscycie „Sportowiec Stulecia'' Przeglądu Sportowego [ 320 ] . 25 lipca 2021 został wybrany piłkarzem roku w Niemczech [ 321 ] . Polak jako pierwszy piłkarz od czasu Michaela Ballacka w 2003 triumfował w plebiscycie magazynu Kicker drugi raz z rzędu i dokonał tego jako szósty ogółem i pierwszy zagraniczny piłkarz w historii [ 322 ] .
13 sierpnia 2021 zdobył bramkę, która zapewniła Bayernowi remis 1:1 w meczu 1. kolejki Bundesligi z Borussią Mönchengladbach [ 323 ] . Dzięki zdobytej bramce Polak wyrównał indywidualny rekord 11 meczów ligowych z rzędu ze strzelonym golem, a także ustanowił rekord trafiając do siatki w siódmym z rzędu meczu inaugurującym sezon Bundesligi [ 324 ] .
17 sierpnia 2021 zdobył dwa gole w wygranym 3:1 finale Superpucharu Niemiec z Borussią Dortmund i trafiając w 14. meczu Bayernu z rzędu, sięgnął po pierwsze trofeum w sezonie [ 325 ] .
W drugiej ligowej kolejce, 22 sierpnia zdobył bramkę w wygranym 3:2 meczu z 1. FC Köln i po raz pierwszy od sezonu 2012/2013 uzyskał serię 12 kolejnych, ligowych meczów, w których notował przynajmniej jedno trafienie [ 326 ] . 28 sierpnia przed meczem z Herthą BSC odebrał nagrodę magazynu „ Kicker ” dla najlepszego zawodnika Bundesligi ubiegłego sezonu, a następnie zdobył swojego pierwszego hat tricka w sezonie, pomagając w zwycięstwie Bayernu 5:0 [ 327 ] . Lewandowski wyrównał tym samym rekord Gerda Müllera z sezonu 1969/1970 , zdobywając bramkę w 16. meczu z rzędu we wszystkich rozgrywkach dla Bayernu. W meczu przekroczył także liczbę 300. goli strzelonych dla Bayernu Monachium. Ostatni gol strzelony przez niego w tym meczu był jego 301. zdobytym dla Bayernu we wszystkich oficjalnych rozgrywkach [ 328 ] . 11 września zdobył bramkę z rzutu karnego w wygranym 4:1 meczu z RB Leipzig , trafiając do siatki w 14. meczu ligowym z rzędu (łącznie z poprzednimi rozgrywkami) i z dorobkiem 6. ligowych goli umocnił się na pozycji lidera klasyfikacji strzelców Bundesligi [ 329 ] . 14 września zdobył dwie bramki w wygranym 3:0 meczu fazy grupowej Ligi Mistrzów UEFA z Barceloną na Camp Nou , notując 74. i 75. trafienie w Lidze Mistrzów [ 330 ] . 18 września trafił w wygranym 7:0 ligowym meczu z VfL Bochum [ 331 ] , strzelając gola w 19. kolejnym meczu o punkty i 13. w starciu Bundesligi na własnym stadionie, czym ustanowił rekord Bundesligi [ 332 ] . Ustanowił także nowy indywidualny rekord strzelając bramkę w 15 kolejnych ligowych spotkaniach z rzędu [ 333 ] . Po spotkaniu trener Bayernu Monachium, Julian Nagelsmann powiedział: „Jest bardzo głodny bramek, ale pomaga też swoim kolegom z drużyny. W sobotę stworzył kilka szans innym zawodnikom. W dalszym ciągu jest najlepszym napastnikiem w lidze i na świecie. Strzeli dla nas jeszcze dużo goli w tym sezonie” [ 334 ] . 29 września strzelił dwie bramki w meczu fazy grupowej Ligi Mistrzów z Dynamem Kijów [ 335 ] . 3 października zanotował asystę przy golu Leona Goretzki w meczu z Eintrachtem Frankfurt (1:2) [ 336 ] . 16 października 2021, jako pierwszy obcokrajowiec w historii został laureatem brazylijskiej nagrody „Trofeu Mesa Redonda”, określanej jako „piłkarskie Oscary Brazylii” [ 337 ] . 17 października trafił dwukrotnie w wygranym 5:1 meczu na szczycie tabeli z Bayerem Leverkusen [ 338 ] . 20 października strzelił bramkę w wygranym 4:0 meczu fazy grupowej Ligi Mistrzów z Benfiką [ 339 ] . 23 października zdobył bramkę w domowym meczu z Hoffenheim (4:0). Występ w tym spotkaniu był 359. meczem Lewandowskiego w Bundeslidze, co pozwoliło mu wyprzedzić Brazylijczyka Naldo (358) i awansować na drugie miejsce listy obcokrajowców z największą liczbą występów w Bundeslidze, za Claudio Pizarro , który rozegrał 508. meczów [ 340 ] . 30 października w spotkaniu z Unionem Berlin zdobył 11. i 12. bramkę w sezonie [ 341 ] . 2 listopada w drugim meczu grupy E Ligi Mistrzów z Benficą , choć nie wykorzystał rzutu karnego podyktowanego przez sędziego Szymona Marciniaka , zdobył trzy gole, a także zanotował asystę przy bramce Serge’a Gnabry’ego i został wybrany zawodnikiem meczu [ 342 ] . 6 listopada w meczu z Freiburgiem zdobył swoją 60. bramkę w 2021, osiągając taki wynik jako trzeci piłkarz w XXI wieku, po Cristiano Ronaldo i Lionelu Messim [ 343 ] . 19 listopada zdobył jedyną bramkę dla Bayernu w przegranym 1:2 spotkaniu z Augsburgiem [ 344 ] . 22 listopada, za osiągnięcia w 2021, drugi raz z rzędu otrzymał nagrodę „Złotego Gracza” przyznawaną przez Tuttosport dla najlepszego piłkarza roku [ 345 ] . Tego samego dnia ogłoszono również nominację zawodnika do nagrody Piłkarza Roku FIFA [ 346 ] . 23 listopada 2021 w meczu z Dynamem Kijów zdobył przewrotką swoją 9. bramkę w sezonie Ligi Mistrzów i 18 dla Bayernu, pomagając ustanowić klubowy rekord bramek strzelonych w fazie grupowej rozgrywek [ 347 ] .
8 października 2021 Robert Lewandowski znalazł się na liście nominowanych do Złotej Piłki France Football [ 348 ] . 29 listopada 2021 ogłoszono, że zajął 2. miejsce w plebiscycie, ustępując Lionelowi Messiemu [ 349 ] . Lewandowski stał się wówczas najwyżej sklasyfikowanym Polakiem w historii plebiscytu, a także trzecim w historii polskim zawodnikiem, po Kazimierzu Deynie (3. miejsce w 1974) i Zbigniewie Bońku (3. miejsce w 1982), który zajął miejsce na podium [ 350 ] .
4 grudnia 2021 zdobył dwie bramki w Der Klassiker z Borussią Dortmund , ustalając wynik spotkania na 3:2 po skutecznie wyegzekwowanym rzucie karnym [ 351 ] . 8 grudnia zanotował asystę przy bramce Thomasa Mullera na 1:0 z Barceloną (3:0) w fazie grupowej Ligi Mistrzów [ 352 ] . 14 grudnia zdobył dwie bramki w ligowym meczu przeciwko VfB Stuttgart (5:0), wyrównując rekord Gerda Müllera w liczbie goli zdobytych w roku kalendarzowym, który w 1972 zdobył 42. bramki [ 353 ] [ 354 ] . 17 grudnia, w wygranym 4:0 meczu przeciwko Wolfsburgowi , strzelił 43. bramkę w 2021, bijąc tym samym osiągnięcie Müllera [ 355 ] . 15 stycznia zdobył hattricka w meczu z 1. FC Köln (4:0), zdobywając swoją 300. bramkę w Bundeslidze [ 356 ] . 5 lutego zdobył bramkę w meczu z RB Lipsk (3:2) [ 357 ] . 12 lutego zdobył swoją 600. i 601. bramkę w karierze, dwukrotnie trafiając w przegranym 4:2 starciu przeciwko VfL Bochum [ 358 ] . 26 lutego był kapitanem zespołu w meczu z Eintrachtem Frankurt (1:0) [ 359 ] . 8 marca zdobył hattricka i zanotował asystę przy bramce Leroya Sane w pierwszym meczu 1/8 finału Ligi Mistrzów z Red Bull Salzburg (7:1) [ 360 ] . 12 marca zdobył bramkę dającą remis 1:1 z TSG Hoffenheim [ 361 ] , a w następnej kolejce zdobył dwie bramki w wygranym 4:0 meczu z Unionem Berlin , zdobywając 30. i 31. ligową bramkę w sezonie [ 362 ] . 9 kwietnia zdobył zwycięską bramkę z Augsburgiem (1:0) [ 363 ] , w kolejnym spotkaniu z Arminią Bielefeld (3:0) zanotował dwie asysty [ 364 ] . 12 kwietnia zdobył bramkę w meczu rewanżowym 1/4 finału Ligi Mistrzów z Villarrealem , po którym Bayern odpadł z rozgrywek (dwumecz 1:2) [ 365 ] . 23 kwietnia zdobył jedną z bramek w meczu z Borussią Dortmund (3:1) [ 366 ] , w następnej kolejce jako kapitan zdobył jedyną bramkę w meczu z Mainz (1:3) [ 367 ] . 8 maja asystował przy golu Gnabrego z VfB Stuttgart (2:2) [ 368 ] , a w ostatniej ligowej kolejce zdobył bramkę w meczu z VfL Wolfsburg (2:2) [ 369 ] , która była jednocześnie jego 35. trafieniem w Bundeslidze i 50. golem w sezonie [ 370 ] .
W sezonie 2021/2022 po raz 10. w karierze, a 8. w Bayernie Monachium zdobył mistrzostwo Niemiec, a sam z 35. trafieniami, po raz siódmy w historii został królem strzelców Bundesligi.
Łącznie w Bayernie Monachium rozegrał 375 meczów, w których zdobył 344 gole i zanotował 43 asysty. Zdobył z klubem wszystkie możliwe trofea krajowe i międzynarodowe oraz najważniejsze trofea indywidualne.
16 lipca 2022 Bayern Monachium i FC Barcelona ogłosiły osiągnięcie porozumienia w sprawie transferu Roberta Lewandowskiego [ 371 ] . 18 lipca 2022 zawodnik dołączył do drużyny przebywającej na tournée w Stanach Zjednoczonych , a następnie pomyślnie przeszedł testy medyczne [ 372 ] . Tego dnia media obiegły jego pierwsze fotografie w klubowych barwach [ 373 ] . 19 lipca 2022 podpisał czteroletni kontrakt z hiszpańskim klubem [ 374 ] , stając się pierwszym Polakiem w historii sekcji piłkarskiej FC Barcelony [ 375 ] .
Kwota transferu wyniosła 45 milionów euro oraz 5 milionów euro zmiennych [ 376 ] , a klauzula odstępnego umieszczona w kontrakcie, 500 milionów euro [ 376 ] . Robert Lewandowski został tym samym najdroższym polskim piłkarzem w historii [ 377 ] , a także najdrożej sprzedanym zawodnikiem w historii Bayernu Monachium [ 378 ] .
20 lipca 2022 w Miami został przedstawiony jako nowy piłkarz Barcelony [ 379 ] .
23 lipca 2022 [ d ] zadebiutował w wygranym 1:0 El Clásico w Las Vegas przeciwko Realowi Madryt , rozegranym w ramach towarzyskiego turnieju Soccer Champions Tour 2022 [ 380 ] . Podczas turnieju wystąpił również w meczach z Juventusem i New York Red Bulls [ 381 ] [ 382 ] . 3 sierpnia 2022 odbył swoją pierwszą sesję treningową w Ciutat Esportiva – ośrodku treningowym Barcelony [ 383 ] .
5 sierpnia 2022 odbyła się jego prezentacja na stadionie Camp Nou [ 384 ] . Podczas prezentacji piłkarz zgodnie z tradycją wykonał popisową żonglerkę , zagrał z dziećmi La Masii w pokazowego „dziadka”, a także wraz z prezydentem klubu Joanem Laportą odbył rundę honorową wokół stadionu, pozdrawiając fanów [ 385 ] . Następnie wziął udział w konferencji prasowej gdzie oficjalnie został zaprezentowany z numerem 9 [ 386 ] . W wydarzeniu wzięło udział 57 300 kibiców [ 387 ] . Była to druga co do wielkości prezentacja piłkarza tego klubu (więcej fanów zgromadził w 2009 Zlatan Ibrahimović – 60 tysięcy) [ 387 ] .
7 sierpnia 2022 w meczu o Puchar Gampera z meksykańskim Pumas UNAM po raz pierwszy wystąpił na Camp Nou [ 388 ] . Spotkanie zakończyło się zwycięstwem Barcelony 6:0, a Lewandowski zdobył pierwszą bramkę oraz asystował przy dwóch golach Pedriego i został wybrany najlepszym zawodnikiem meczu [ 389 ] .
13 sierpnia 2022 w zremisowanym 0:0 meczu z Rayo Vallecano zadebiutował w Primera División [ 390 ] jako 21. Polak w historii hiszpańskiej najwyższej klasy rozgrywkowej [ 391 ] . 21 sierpnia 2022 w wygranym 4:1 meczu 2. kolejki przeciwko Realowi Sociedad , strzelił swoje pierwsze dwie bramki w Primera División, wpisując się na listę strzelców w 44. sekundzie spotkania [ 392 ] . 28 sierpnia 2022 w 3. kolejce meczu ligowym przeciwko Real Valladolid zaliczył drugi dublet w klubie otwierając wynik w 24. minucie, a drugiego gola strzelił w 64. minucie. Mecz zakończył się zwycięstwem FC Barcelony (4:0), a także były to premierowe gole w oficjalnych meczach na stadionie Camp Nou [ 393 ] . 7 września 2022 zadebiutował w Lidze Mistrzów UEFA w barwach FC Barcelony, w wygranym meczu przeciwko Viktorii Pilzno (5:1), zdobywając hat tricka [ 394 ] . W styczniu 2023 zdobył swoje pierwsze trofeum w barwach FC Barcelony – Superpuchar Hiszpanii . Został najlepszym strzelcem turnieju zdobywając bramkę oraz asystując w finale z Realem Madryt [ 395 ] . 19 stycznia 2023 zadebiutował w Pucharze Króla zdobywając dwie bramki, a jego zespół wygrał 5:0 w wyjazdowym meczu z AD Ceuta FC [ 396 ] .
21 stycznia 2023 po raz jedenasty został wybrany piłkarzem roku w plebiscycie „Piłki Nożnej” [ 397 ] . 14 maja zdobył dwie bramki w wygranym 4:2 meczu przeciwko RCD Espanyol , co pozwoliło Barcelonie na zapewnienie sobie tytułu mistrzowskiego [ 398 ] .
Łącznie w sezonie 2022/2023 wystąpił w 46 meczach, w których zdobył 33 bramki oraz zanotował 8 asyst. Wraz z Barceloną zdobył mistrzostwo Hiszpanii oraz Superpuchar Hiszpanii , a dotarł z drużyną do półfinału Pucharu Króla , w którym przegrał 4:1 w dwumeczu z Realem Madryt [ 399 ] i do playoffów Ligi Europy UEFA , gdzie w dwumeczu wygrał 4:3 Manchester United [ 400 ] . Z 23 bramkami został królem strzelców Primera División [ 401 ] .
13 sierpnia 2023 rozegrał pierwszy mecz sezonu 2023/2024 , który został bezbramkowo zremisowany z Getafe [ 402 ] . Premierowe trafienie zanotował dwa tygodnie później, w starciu przeciwko Villarrealowi (4:3) [ 403 ] . 19 września w meczu Barcelony z Royal Antwerp FC (5:0) zdobył swoją 100. bramkę w europejskich pucharach, dokonując tego jako trzeci zawodnik w historii, po Cristiano Ronaldo i Lionelu Messim [ 404 ] .
3 lutego 2024 otworzył wynik w 22. minucie przeciwko Deportivo Alavés , dzięki czemu przełamał passę sześciu meczów bez gola (ostatni zdobył bramkę 10 grudnia) [ 405 ] . 17 lutego zdobył dwa gole w wygranym 2:1 meczu z Celtą Vigo – jego drugie trafienie było 50. w 79. występie w barwach Barcelony, stając się 49. zawodnikiem katalońskiego klubu, który tego dokonał [ 406 ] . 21 lutego zdobył bramkę w meczu z Napoli , dzięki czemu został pierwszym zawodnikiem Barcelony, który zdobył bramkę w fazie pucharowej Ligi Mistrzów od 11 marca 2021, kiedy to trafienie zanotował Lionel Messi [ 407 ] . 12 marca strzelił bramkę w wygranym 3:1 meczu rewanżowym przeciwko Napoli, dzięki czemu Barcelona awansowała po raz pierwszy do ćwierćfinału rozgrywek od sezonu 2019/2020 [ 408 ] . Pięć dni później zdobył swoją 20. bramkę w sezonie [ 409 ] , trafiając w wygranym meczu przeciwko Atlético Madryt , w którym zanotował także dwie asysty, przy golach João Félixa oraz Fermína Lópeza [ 410 ] . 29 kwietnia, w wygranym 4:2 meczu z Valencią , Lewandowski skompletował pierwszego w karierze hat tricka w Primera División, a ostatniego gola zdobył z rzutu wolnego [ 411 ] .
Ogółem w sezonie 2023/2024 wystąpił w 49 spotkaniach, w których zanotował 26 trafień oraz 9 asyst. Barcelona zakończyła sezon bez trofeum, w lidze zajęła drugie miejsce, za Realem Madryt. Sam Lewandowski z dorobkiem 19 trafień zajął trzecie miejsce w klasyfikacji najlepszych ligowych strzelców [ 412 ] . Puchar Króla drużyna zakończyła na etapie ćwierćfinałów, przegrywając z Athletic Bilbao [ 413 ] . W Lidze Mistrzów Barcelona również poległa w ćwierćfinale z Paris Saint-Germain . Pierwszy mecz wygrali 3:2, lecz w drugim PSG zwyciężyło 4:1 [ 414 ] .
Po zakończonym sezonie 2023/2024 i odejściu Xaviego , władze klubu zatrudniły na stanowisku szkoleniowca Barcelony Hansiego Flicka [ 415 ] , dawnego trenera Lewandowskiego w Bayernie Monachium , z którym święcił największe sukcesy w karierze, zdobywając 83 bramek w 71 meczach podczas jego kadencji [ 416 ] . W pierwszym meczu w nowym sezonie, rozegranym 17 sierpnia przeciwko Valencii (2:1) zanotował dublet [ 417 ] . 15 września rozegrał 100. mecz w barwach Barcelony, a jego drużyna pokonała Gironę 4:1, zaś Lewandowski zanotował asystę przy golu Lamine'a Yamala [ 418 ] . 1 października w meczu fazy ligowej Ligi Mistrzów UEFA przeciwko BSC Young Boys strzelił dwie bramki [ 419 ] . Pięć dni później, w wygranym 3:0 meczu przeciwko Deportivo Alavés , skompletował hat tricka, strzelając bramki w odstępie 25 minut w pierwszej połowie: 7', 22' i 32' – tym samym po dziewięciu meczach Lewandowski strzelił 10 bramek w lidze [ 420 ] [ 421 ] . 20 października strzelił gola w meczu Ligi Mistrzów przeciwko swojemu dawnemu klubowi, Bayernowi Monachium (4:1) [ 422 ] . Dzięki dubletowi w starciu z Sevillą [ 423 ] , Lewandowski stał się trzecim najskuteczniejszym strzelcem w historii pięciu najlepszych lig Europy z dorobkiem 366 bramek, bijąc wyczyn Gerda Müllera z 365 bramkami w Bundeslidze [ 424 ] . Trzy dni później strzelił dwa gole w meczu z Realem Madryt , który został pokonany przez Barcelonę 4:0 [ 425 ] . Za swoje osiągnięcia został wybrany Piłkarzem Miesiąca w Primera División w październiku, w którym zdołał strzelić 7 bramek [ 426 ] .
23 listopada strzelił 20. gola w 18. meczu sezonu 2024/2025, trafiając w spotkaniu z Celtą Vigo [ 427 ] . 26 listopada, dwukrotnie strzelając w meczu Ligi Mistrzów przeciwko Brest (3:0), stał się trzecim piłkarzem w historii rozgrywek ze 100 golami na koncie, za Cristiano Ronaldo (140 goli) oraz Lionelem Messim (129 goli) [ 428 ] . Lewandowski 100 i 101. trafienie zanotował w swoim 125. meczu w Lidze Mistrzów [ 429 ] .
12 stycznia wyszedł w wyjściowym składzie na finał Superpucharu Hiszpanii przeciwko Realowi Madryt. Zanotował asystę przy trafieniu Lamine'a Yamala i strzelił gola. Barcelona zwyciężyła mecz 5:2, dzięki czemu Lewandowski zdobył swoje trzecie trofeum w klubie [ 430 ] .
26 kwietnia Barcelona pokonała w finale Pucharu Króla Real Madryt 3:2 wygrywając rozgrywki. Nie zagrał w tym spotkaniu z powodu kontuzji [ 431 ] .
25 marca 2008 Lewandowski zadebiutował w reprezentacji Polski do lat 21 , w zremisowanym 0:0 meczu towarzyskim z Anglią . Łącznie wystąpił w trzech spotkaniach tej kadry [ 432 ] .
We wrześniu 2008 został powołany przez Leo Beenhakkera do reprezentacji Polski na mecze eliminacji Mistrzostw Świata 2010 [ 433 ] . Zremisowany 1:1 mecz ze Słowenią w całości spędził na ławce rezerwowych [ 433 ] , za to 10 września 2008 zadebiutował w seniorskiej kadrze w meczu wyjazdowym przeciwko San Marino , zmieniając w 59. minucie spotkania Marka Saganowskiego [ 434 ] . Osiem minut później, dobijając niecelne uderzenie Euzebiusza Smolarka , strzelił pierwszego gola dla reprezentacji [ 434 ] , czym ustalił wynik końcowy na 2:0 [ 433 ] .
2 maja 2012 został powołany przez Franciszka Smudę na Mistrzostwa Europy 2012 . W 17. minucie meczu otwarcia z Grecją , po podaniu Jakuba Błaszczykowskiego , zdobył głową pierwszą bramkę mistrzostw, a spotkanie zakończyło się wynikiem 1:1 [ 435 ] . Po dwóch kolejnych meczach, z Rosją (1:1) i Czechami (0:1), Polacy odpadli z turnieju – po fazie grupowej [ 435 ] .
Przed towarzyskim meczem z Urugwajem , który odbył się 14 listopada 2012, Lewandowski odebrał z rąk prezesa PZPN , Zbigniewa Bońka , pamiątkową paterę z okazji 50. występu w reprezentacji [ 436 ] . Tym samym stał się drugim (po Władysławie Żmudzie ) najmłodszym zawodnikiem w historii, który zaliczył 50 meczów w polskiej kadrze narodowej [ 437 ] .
W meczu eliminacji Mistrzostw Świata 2014 przeciwko San Marino , Lewandowski wystąpił jako kapitan drużyny (w miejsce Jakuba Błaszczykowskiego, który nie mógł wówczas zagrać z powodu kontuzji) i zdobył dwie bramki z rzutów karnych [ 435 ] . 19 listopada 2013, w starciu z Irlandią , rozegrał 60. spotkanie w barwach reprezentacji Polski i dołączył do Klubu Wybitnego Reprezentanta [ 438 ] .
1 lutego 2014 został ogłoszony kapitanem kadry narodowej w zastępstwie kontuzjowanego Jakuba Błaszczykowskiego . 7 września strzelił pierwszego hat tricka dla Polski, zdobywając łącznie cztery bramki podczas meczu z Gibraltarem (7:0) [ 439 ] , a 11 października zagrał w wygranym 2:0 meczu z Niemcami [ 440 ] . 9 grudnia Adam Nawałka poinformował o objęciu przez Lewandowskiego funkcji kapitana reprezentacji Polski na stałe [ 441 ] .
13 czerwca 2015 ponownie skompletował reprezentacyjnego hat tricka, tym razem w meczu z Gruzją (4:0) podczas eliminacji do Mistrzostw Europy 2016 [ 442 ] . 4 września zdobył jedynego gola w przegranym 1:3 wyjazdowym starciu z Niemcami [ 443 ] . Trzy dni później strzelił dwa gole w wygranym 8:1 pojedynku z Gibraltarem [ 444 ] . 8 października, w zremisowanym 2:2 spotkaniu ze reprezentacją Szkocji , zdobył dwie bramki, w tym wyrównującą w ostatniej akcji meczu [ 445 ] . 11 października, w wygranej 2:1 potyczce z Irlandią, strzelił gola na wagę awansu reprezentacji Polski na mistrzostwa Europy we Francji [ 446 ] . Stał się wówczas pierwszym polskim piłkarzem, który wpisywał się na listę strzelców w pięciu kolejnych meczach kadry narodowej o punkty, zdobywając w nich dziewięć bramek.
Łącznie w eliminacjach do Mistrzostw Europy 2016 strzelił 13 goli, dzięki czemu został królem strzelców tych rozgrywek [ 447 ] i wyrównał rekord eliminacji, ustanowiony w kwalifikacjach do Mistrzostw Europy 2008 przez Davida Healy’ego z Irlandii Północnej [ 448 ] . Został również wybrany najlepszym zawodnikiem eliminacji [ 449 ] .
12 maja 2016 został powołany przez Adama Nawałkę do szerokiej kadry na Mistrzostwa Europy 2016 we Francji [ 450 ] , a 30 maja do ścisłego składu [ 451 ] . Na Euro 2016 , Polska – po pokonaniu Irlandii Północnej (1:0) i Ukrainy (1:0), a także po bezbramkowym remisie z Niemcami – zajęła drugie miejsce w grupie C i po raz pierwszy w historii awansowała do fazy pucharowej mistrzostw Europy . Następnie, po wyeliminowaniu w 1/8 finału Szwajcarii (1:1, k. 5:4), odpadła w ćwierćfinale po porażce w rzutach karnych (1:1, k. 3:5) z Portugalią . Lewandowski, jako kapitan zespołu, wystąpił we wszystkich pięciu meczach kadry na turnieju i strzelił jednego gola – we wspomnianym meczu ćwierćfinałowym, kiedy to w 100. sekundzie spotkania, po asyście Kamila Grosickiego , zdobył drugą najszybszą bramkę w historii mistrzostw Europy [ 452 ] .
W 2016, strzelając gole kolejno: Portugalii w ćwierćfinale Euro 2016 , Kazachstanowi , Danii , Armenii i Rumunii w eliminacjach do Mistrzostw Świata 2018 , wyrównał swoje osiągnięcie dotyczące wpisywania się na listę strzelców w pięciu kolejnych meczach kadry o punkty. Zdobywając dwa trafienia z Rumunią, pobił ponadto rekord 25 bramek w spotkaniach reprezentacji o stawkę, należący do Włodzimierza Lubańskiego [ 453 ] .
26 marca 2017, strzelając bramkę w meczu eliminacji do Mistrzostw Świata 2018, przeciwko Czarnogórze (2:1), został rekordzistą reprezentacji Polski, jako pierwszy w historii, zdobywając bramkę w sześciu kolejnych spotkaniach kadry. Ponadto Lewandowski, dokonał tego wyłącznie w spotkaniach o stawkę. Wspomnianą bramką wyrównał także rekord 8 goli strzelonych przez Polaka, w jednej edycji kwalifikacji do mundialu, ustanowiony w 2001 przez Emmanuela Olisadebe [ 453 ] . Gol strzelony w meczu z Czarnogórą był także pierwszą jego bramką w reprezentacji Polski zdobytą bezpośrednio z rzutu wolnego [ 454 ] . 10 czerwca 2017, w meczu eliminacji do Mistrzostw Świata, przeciwko Rumunii (3:1), strzelił trzy bramki czym poprawił swoje indywidualne rekordy ustanowione w poprzednim meczu kadry. Lewandowski został pierwszym piłkarzem, który zdobywał bramki w siedmiu kolejnych spotkaniach reprezentacji (ogólnie oraz w spotkaniach o punkty), a także z 11 bramkami, został rekordzistą reprezentacji Polski pod względem goli strzelonych w jednej edycji kwalifikacji do Mistrzostw Świata [ 455 ] . Hat trick w meczu z Rumunią, pozwolił mu również wyprzedzić o jedną bramkę, zdobywcę 45 goli dla Polski, Grzegorza Lato , w klasyfikacji strzelców wszech czasów reprezentacji Polski i awansować na pozycję wicelidera tego rankingu – za zdobywcą 48 goli, Włodzimierzem Lubańskim.
5 października 2017, podczas rozgrywanego w Erywaniu meczu eliminacji Mistrzostw Świata 2018 z Armenią (6:1), Robert Lewandowski zanotował swoje 48, 49 i 50. trafienie w narodowych barwach i pobił tym samym, wynoszący 48 bramek, rekord Włodzimierza Lubańskiego , zostając najlepszym strzelcem w historii reprezentacji Polski [ 456 ] .
8 października 2017, odnosząc zwycięstwo 4:2 w meczu z Czarnogórą , awansował z reprezentacją Polski na Mistrzostwa Świata 2018 , natomiast sam w tamtym spotkaniu strzelił swoją 16. bramkę w eliminacjach do Mistrzostw Świata 2018, osiągając taki wynik jako pierwszy zawodnik w historii europejskiej edycji eliminacji i zostając królem strzelców ówczesnej edycji [ 457 ] .
11 maja 2018 został powołany przez selekcjonera Adama Nawałkę do szerokiej kadry na Mistrzostwa Świata 2018 w Rosji [ 458 ] . 4 czerwca 2018 Adam Nawałka oficjalnie powołał go do ścisłego składu na mistrzostwa świata [ 459 ] . Na Mundialu zadebiutował 19 czerwca 2018 w przegranym 1:2, pierwszym meczu fazy grupowej z Senegalem [ 460 ] . Reprezentacja Polski po porażkach z Senegalem (1:2), Kolumbią (0:3) [ 461 ] oraz wygranej z Japonią (1:0) [ 462 ] zakończyła udział w turnieju po fazie grupowej; Lewandowski, jako kapitan drużyny, wystąpił we wszystkich trzech spotkaniach.
11 października 2018 na Stadionie Śląskim w Chorzowie , w przegranym 2:3 meczu w Lidze Narodów 2018/2019 z Portugalią , rozegrał 100. spotkanie w barwach reprezentacji Polski [ 463 ] .
17 maja 2021 został powołany przez selekcjonera Paulo Sousę na Mistrzostwa Europy 2020 [ 464 ] . 14 czerwca 2021 w pierwszym meczu grupowym przegranym (1:2) ze Słowacją rozegrał całe spotkanie [ 465 ] . 19 czerwca 2021 w drugim meczu fazy grupowej strzelił gola wyrównującego w meczu z Hiszpanią a spotkanie zakończyło się remisem (1:1) [ 466 ] . 23 czerwca 2021 podczas ostatniego meczu fazy grupowej mistrzostw Europy biało-czerwoni przegrali ze Szwecją (2:3) a dwa gole strzelił Lewandowski i tym samym odpadli z mistrzostw Europy zajmując ostatnie czwarte miejsce w grupie z jednym punktem [ 467 ] .
26 listopada 2022 zdobył swoją pierwszą bramkę na Mistrzostwach Świata 2022 i swoją pierwszą w karierze na Mundialu, w wygranym 2:0 meczu 2. kolejki fazy grupowej przeciwko Arabii Saudyjskiej [ 468 ] . Swoją drugą bramkę w turnieju zdobył 4 grudnia 2022 w przegranym meczu 1/8 finału przeciwko Francji , wykorzystując rzut karny w ostatniej minucie i ustalając wynik spotkania na 1:3 [ 469 ] .
29 maja 2024 roku został powołany przez selekcjonera Michała Probierza na swoje czwarte Mistrzostwa Europy w Piłce Nożnej 2024 w Niemczech [ 470 ] . W pierwszym meczu grupowym 16 czerwca przegranym 1:2 przeciwko Holandii spędził całe spotkanie na ławce rezerwowej z powodu odniesionej kontuzji w meczu towarzyskim przeciwko Ukrainie przed turniejem w Niemczech [ 471 ] [ 472 ] . 21 czerwca w drugim meczu grupowym przeciwko Austrii wszedł z ławki rezerwowej na boisko w 60 minucie spotkania gdzie Polska przegrała 1:2 i straciła szanse na wyjście z grupy [ 473 ] . 25 czerwca w ostatnim meczu grupowym przeciwko Francji wykorzystał rzut karny, który był podyktowany po faulu w polu karnym na Karolu Świderskim , a mecz zakończył się remisem 1:1 [ 474 ] .
8 czerwca 2025 PZPN ogłosił, że decyzją selekcjonera reprezentacji Michała Probierza opaskę kapitana reprezentacji Polski przejmie Piotr Zieliński . Tego samego dnia Robert Lewandowski poinformował, że rezygnuje z gry w kadrze narodowej na czas, gdy funkcję selekcjonera sprawuje Probierz [ 475 ] .
Lewandowski jest zawodnikiem, który występuje na pozycji środkowego napastnika . Cechuje go ponadprzeciętna precyzja i skuteczność w wykończeniu akcji. Bardzo dobrze gra głową, a także obiema nogami, chociaż jego wiodącą jest noga prawa. Do perfekcji opanował wykonywanie rzutów karnych . Zdobywa także bramki bezpośrednio z rzutów wolnych . Większość strzałów oddaje poprzez uderzenia wewnętrzną częścią stopy [ 476 ] , nie wykorzystując do tego nadmiernej siły. Przez ekspertów uznawany jest za napastnika kompletnego, jednego z najlepszych we współczesnej piłce nożnej. Posiada wszelkie niezbędne cechy tradycyjnej „dziewiątki”: jest wysoki, dobrze zbudowany, silny, szybki, potrafi bardzo inteligentnie poruszać się na boisku [ 477 ] .
Mimo że występuje jako napastnik, jest bardzo przydatny także w grze obronnej oraz w fazie odbioru piłki. Potrafi umiejętnie się zastawić, utrzymać piłkę, rozprowadzić akcję, a także skupiając na sobie uwagę obrony, stworzyć przestrzeń dla innych zawodników. Wyróżniają go bardzo dobre umiejętności techniczne, wizja gry, przygotowanie i siła fizyczna. Oprócz umiejętności czysto piłkarskich, Lewandowski przez ekspertów, zawodników i trenerów jest również chwalony za wybitną etykę pracy, profesjonalizm, wzorową mentalność, dyscyplinę, prowadzenie zdrowego stylu życia i skrupulatne przestrzeganie diety [ 478 ] [ 479 ] .
Do 2023 ośmiokrotnie znalazł się na liście nominowanych do tej nagrody [ 643 ] – w 2013, 2015, 2016, 2017, 2019, 2021, 2022 i 2023. Jego najwyższą pozycją było 2. miejsce z 2021 kiedy ustąpił jedynie Lionelowi Messiemu [ 644 ] .
W 2015 zajął 4. miejsce z 2015, kiedy wyprzedzili go Lionel Messi , Cristiano Ronaldo i Neymar . W 2016 sięgnął z Bayernem Monachium po mistrzostwo Niemiec , Puchar Niemiec i Superpuchar Niemiec , zdobywając przy tym 46 bramek we wszystkich rozgrywkach, a także dotarł z reprezentacją Polski do ćwierćfinału Mistrzostw Europy we Francji . Mimo tego zajął odległe 16. miejsce w plebiscycie [ 645 ] . Po ogłoszeniu wyniku skomentował plebiscyt [ 646 ] , zamieszczając na swoim profilu na Twitterze post w języku francuskim : „le cabaret” (pol. kabaret), co odbiło się szerokim echem w mediach [ 647 ] . W odpowiedzi francuski dziennik „ L’Équipe ” wypomniał Polakowi na swoich łamach zdobycie tylko jednego gola podczas finałów minionych mistrzostw Europy [ 648 ] . W 2018 Lewandowski został pominięty na liście 30 nominowanych do nagrody [ 649 ] . Decyzję tłumaczono niezadowalającą postawą reprezentacji Polski na mistrzostwach świata i odpadnięciem z turnieju już po fazie grupowej [ 650 ] .
W 2019 przybył na galę Złotej Piłki „France Football” jako strzelec 52 bramek w 55 meczach [ 651 ] . Była to jego pierwsza wizyta na uroczystej gali francuskiego plebiscytu [ 652 ] . Spekulacje odnośnie do pozycji Lewandowskiego podsycił przeciek medialny, dotyczący układu miejsc na widowni paryskiego teatru Châtelet , który zdradził, że podczas ceremonii Polak zasiądzie obok Lionela Messiego i Virgila van Dijka , wymienianych jako faworytów do miejsc 1–2 [ 653 ] . Ostatecznie zajął ósme miejsce [ 654 ] , co spotkało się z rozżaleniem m.in. polskich i niemieckich mediów, a także kibiców [ 655 ] . Pozycja Lewandowskiego po raz kolejny wywołała medialną dyskusję na temat wpływu popularności, rozpoznawalności i globalnej pozycji marketingowej piłkarzy na ich wyniki w tego rodzaju plebiscytach [ 656 ] . Sam zainteresowany wspomniał, że traktuje wyniki plebiscytu z „przymrużeniem oka” [ 657 ] . Polskie media zgodnie określały status Lewandowskiego w zestawieniach „France Football” jako „niedocenianego” [ 658 ] . W czerwcu 2020 serwis football365.com umieścił go na 9. miejscu w rankingu najbardziej niedocenianych piłkarzy [ 659 ] .
Przez ekspertów i bukmacherów wymieniany był jako faworyt do zdobycia Złotej Piłki za rok 2020 [ 660 ] , której ze względu na pandemię COVID-19 nie przyznano po raz pierwszy w historii plebiscytu [ 661 ] . W grudniu 2020, po zdobyciu tytułów Piłkarza Roku UEFA , a następnie Piłkarza Roku FIFA , Lewandowski udzielił okładkowego wywiadu magazynowi „France Football”, w którym ocenił swoje szanse na nagrodę [ 662 ] .
W 2021 był wymieniany jako jeden z głównych faworytów do zwycięstwa w plebiscycie. Kandydował do nagrody jako najlepszy strzelec roku kalendarzowego 2021 na świecie, uzyskując w nim 64 trafienia. W ocenianym roku odegrał kluczową rolę w zdobyciu dla Bayernu mistrzostwa Niemiec, bijąc przy tym 49-letni rekord Gerda Müllera w liczbie bramek zdobytych w jednym sezonie Bundesligi, poprzez zdobycie 41 goli w 34 kolejkach (gdzie Lewandowski zdobył to rekordowo – 41 goli w 29 meczach), a także zdobył trzy trafienia w finałach Mistrzostw Europy [ 663 ] . Bukmacherzy upatrywali w nim faworyta naprzemiennie z Lionelem Messim . Jako faworyt do zwycięstwa wymieniany był również przez wielu byłych piłkarzy i osobistości futbolu, m.in. Rivaldo , Paolo Maldiniego , Michaela Owena , Olivera Kahna i wielu innych [ 664 ] [ 665 ] [ 666 ] [ 667 ] .
29 listopada 2021 wraz z żoną, najbliższą rodziną i współpracownikami przybył na galę plebiscytu do paryskiego Théâtre du Châtelet , gdzie został owacyjnie powitany przez publiczność zgromadzoną wokół czerwonego dywanu [ 668 ] . Plebiscyt po raz siódmy w historii wygrał Lionel Messi, natomiast Robert Lewandowski z dorobkiem 580. punktów (Messi, 613) zajął 2. miejsce. Lewandowski stał się wówczas najwyżej sklasyfikowanym Polakiem w historii plebiscytu „ France Football ”, a także trzecim w historii, który znalazł się w finałowej trójce, po Kazimierzu Deynie oraz Zbigniewie Bońku , którzy zajmowali 3. pozycję odpowiednio w 1974 i 1982 roku [ 669 ] .
Robert Lewandowski otrzymał na gali nagrodę dla Napastnika Roku, przyznaną przez „France Football” po raz pierwszy w historii plebiscytu Złotej Piłki i wygłosił przemówienie [ 670 ] .
Zwycięzca plebiscytu Lionel Messi w przemówieniu po odebraniu nagrody stwierdził, że Robert Lewandowski powinien otrzymać Złotą Piłkę za 2020 rok [ 671 ] .
W 2008 jako piłkarz Znicza Pruszków otrzymał oferty m.in. z Lecha Poznań , Wisły Kraków , Legii Warszawa , Cracovii [ 672 ] i Jagiellonii Białystok [ 673 ] . Ze względu na chęć występów w europejskich pucharach rozważał transfer do Wisły, Lecha i Legii, co do której był jednak zniechęcony po sytuacji z 2006, kiedy to nie zdecydowano się na dalszą współpracę z nim [ 672 ] . Z czasem do historii polskich mediów piłkarskich przeszły słowa ówczesnego dyrektora sportowego Legii Warszawa, Mirosława Trzeciaka , pt. „Możesz sprzedawać Lewandowskiego, mamy nowego piłkarza, Arruabarrenę ”, wypowiedziane w rozmowie telefonicznej z prezesem Znicza Pruszków, Sylwiuszem Muchą-Orlińskim [ 674 ] . Ostatecznie sprowadzenie do warszawskiego klubu Hiszpana, okazało się fiaskiem, a wybór Trzeciaka określono jedną z największych pomyłek transferowych w Polsce [ 675 ] . W tym czasie Lewandowski odrzucił także ofertę z Sybiru Nowosybirsk [ 676 ] . Ostatecznie najbardziej zdeterminowany do pozyskania perspektywicznego napastnika okazał się Lech Poznań.
Franciszek Smuda , były trener Lecha, przyznał, że podczas sezonu 2009/2010 niemal na każdym meczu Lewandowskiego obecni byli wysłannicy Borussii Dortmund , a dwukrotnie na meczach poznańskiej drużyny pojawił się trener Jürgen Klopp [ 672 ] [ 677 ] . Klub miał zaproponować 2,5 mln euro za transfer Lewandowskiego, jednak władze Lecha odrzuciły ofertę [ 678 ] . Zainteresowane transferem Lewandowskiego był także m.in. niemiecki TSG 1899 Hoffenheim [ 672 ] oraz kluby ze Wschodu, Zenit Petersburg [ 672 ] , Fenerbahçe SK i Szachtar Donieck , który oferował za transfer 6 mln euro [ 679 ] . Lewandowski i jego menedżer rozważali jedynie transfer do zachodniej ligi [ 679 ] . Piłkarz rozmawiał także z Blackburn Rovers , natomiast realizację kolejnego etapu negocjacji, jakim miała być wizyta Polaka w angielskim klubie, uniemożliwiła erupcja wulkanu Eyjafjallajökull , która zatrzymała połączenia lotnicze [ 680 ] . Chęć zakupu napastnika miały też władze Genoi CFC [ 679 ] – od transferu Lewandowskiego dzieliły tylko testy medyczne, jednak na ostatnim etapie, transakcji nie zatwierdził prezydent włoskiego klubu, Encrico Preziosi [ 681 ] , poza tym Genoa nie spełniła finansowych oczekiwań Lecha [ 679 ] . W 2018 pojawiła się informacja o tym, że w archiwum włoskiego klubu ciągle miał znajdować się przygotowany dla Lewandowskiego kontrakt, który traktowany był przez działaczy klubu jako ostrzeżenie przed popełnieniem kolejnych transferowych błędów i zachęta do podejmowania ryzyka [ 682 ] .
Ze względu na rosnącą pozycję w światowym futbolu, Lewandowski podczas występów w Borussii Dortmund zaczął wzbudzać zainteresowanie największych klubów świata [ 683 ] . Po strzeleniu czterech bramek w półfinałowym spotkaniu Ligi Mistrzów z Realem Madryt media informowały, że Królewscy interesują się kupnem piłkarza [ 684 ] . W 2020 potwierdzono, że siedem lat wcześniej Lewandowski otrzymał ofertę podpisania kontraktu z Realem Madryt [ 685 ] . Portal Onet.pl dotarł do sporządzonego w grudniu 2013 kontraktu, formalizującego szczegóły przenosin Polaka na Santiago Bernabéu, który to dokument miał obowiązywać do 30 czerwca 2020 i opiewać na kwotę ok. 75,5 mln euro [ 685 ] . Lewandowski za podpisanie umowy miał otrzymać premię w wysokości 10,9 mln euro brutto, za każdy sezon inkasowałby 8,6 mln euro, natomiast za każdy rok spędzony w Madrycie – kolejne 1,5 mln euro brutto. Onet.pl ustalił, że klauzula wykupu Polaka miała opiewać na 150 mln euro [ 685 ] . Mimo że umowę podpisami firmowali: José Angel Sánchez, ówczesny dyrektor generalny, jeden z najbliższych współpracowników prezydenta klubu Florentino Péreza , oraz Manuel Redondo Sierra, szef gabinetu prezydenta [ 685 ] , transakcja nie doszła do skutku, gdyż w chwili złożenia propozycji Lewandowski był związany umową ustną z władzami Bayernu Monachium [ 686 ] , a w styczniu 2014 podpisał już niezbędne dokumenty dotyczące transferu do klubu [ 685 ] .
W 2014, po potwierdzeniu transferu do Bayernu, francuski trener Arsène Wenger przyznał, że był zainteresowany sprowadzeniem polskiego napastnika do Arsenalu [ 687 ] . W sierpniu 2020 holenderski trener piłkarski Louis van Gaal , zdradził, że w 2014, po objęciu Manchesteru United , chciał sprowadzić Lewandowskiego do swojej drużyny [ 688 ] . W 2020 w wywiadzie dla „France Football” ujawnił, że w 2012 był bliski transferu do Manchesteru United [ 689 ] i odbył rozmowę z ówczesnym trenerem tej drużyny, sir Alexem Fergusonem , który chciał sprowadzić go na Old Trafford [ 690 ] . Przyznał, że był gotowy na transfer, natomiast Borussia Dortmund nie zdecydowała się na jego sprzedaż [ 691 ] .
Mimo przenosin Lewandowskiego do Bayernu, temat transferu piłkarza do Madrytu pojawiał się na okładkach czołowych sportowych gazet jeszcze podczas kilku następnych okien transferowych [ 692 ] . W 2015 hiszpański dziennik „AS” poinformował o rozmowach, jakie Kucharski miał odbywać z Realem w związku z ewentualnym transferem Lewandowskiego [ 692 ] . Ostatnie doniesienia o możliwości transferu Lewandowskiego do Realu pojawiły się w 2018 – przy okazji zmiany przez niego menedżera, którym został izraelski agent Pini Zahavi [ 693 ] . Wśród klubów zainteresowanych Polakiem wymieniano wówczas również m.in. drużyny angielskie, Chelsea i Manchester United , a także Juventus oraz Paris Saint-Germain [ 694 ] [ 695 ] [ 696 ] . Spekulacje medialne podsycały wypowiedzi ekspertów w Niemczech, a także incydent, kiedy to zmieniony w jednym z ligowych meczów Lewandowski nie podał ręki trenerowi Juppowi Heynckesowi [ 697 ] . Piłkarz w wywiadzie dla Onet.pl z 2019 potwierdził, że w sezonie 2018/2019 rzeczywiście rozważał zmianę barw klubowych i był to dla niego dość trudny czas [ 698 ] . Spekulacje transferowe i gorącą medialną atmosferę zakończyło podpisanie przez Lewandowskiego nowego kontraktu z Bayernem, obowiązującego do 30 czerwca 2023 [ 178 ] [ 699 ] . W 2016 poinformował, że nie przyjął oferty od jednego z klubów z Bliskiego Wschodu [ 700 ] .
W 2020 w wywiadzie dla katalońskiego „Sportu” przyznał, że 18 kwietnia 2017, po rewanżowym spotkaniu ćwierćfinału Ligi Mistrzów pomiędzy Realem Madryt a Bayernem Monachium, Cristiano Ronaldo i Sergio Ramos namawiali go do transferu do Realu [ 134 ] .
Prowadzi działalność m.in. w branżach: reklamowej , inwestycyjnej , deweloperskiej , mieszkaniowej i biotechnologicznej [ 701 ] . Jest udziałowcem spółki Protos Venture Capital , przez którą inwestuje w startupy , e-commerce i serwisy internetowe . Posiada własną agencję Stor9_ , specjalizującą się w komunikacji marketingowej, która zajmuje się zawodowym wizerunkiem piłkarza oraz jego żony, ułatwiając zarządzanie ich działaniami o charakterze biznesowym [ 702 ] .
Jest właścicielem akademii piłkarskiej w Warszawie [ 703 ] .
Jest udziałowcem serwisów internetowych, w tym sporticos.com, lokalnyrolnik.pl i wedding.pl [ 704 ] . Posiada udziały m.in. w spółkach LS Investments , RL Investments czy RL Management , zajmującej się wynajmem i zarządzeniem nieruchomościami, a także w sklepie piłkarskim Zgoda FC [ 705 ] . W 2017 za pośrednictwem RL Investments nabył 49 proc. udziałów w domu mediowym RL Media , uruchomionym przez holding marketingowy Group One [ 706 ] .
W 2019 wprowadził na rynek markę RL9 Pro , mającą na celu sprzedaż produktów przeznaczonych dla sportowców i osób aktywnych fizycznie. Pierwszym produktem, który trafił do sprzedaży, był napój izotoniczny sygnowany inicjałami Lewandowskiego, który powstał przy ścisłej współpracy z firmą Oshee [ 706 ] . W 2020 do sprzedaży trafiły kawy sygnowane logo RL9 Coffee [ 707 ] , poinformowano także o inwestycji piłkarza w otwarcie restauracji w budynku XIX-wiecznej zabytkowej warzelni na terenie Browarów Warszawskich [ 702 ] , ostatecznie sportowy lokal i restaurację otwarto w październiku 2021 pod nazwą Nine’s [ 708 ] . Uwagę opinii publicznej przyciągnęły plany Lewandowskiego dotyczące planów jego wielomilionowej inwestycji w wybudowanie restauracji na wodzie na Mazurach w ramach projektu Wodny Świat . Ostatecznie piłkarz wycofał się ze spółki Nowe Mazury 8 odpowiedzialnej za inwestycję [ 709 ] .
W sierpniu 2020 podpisał umowę inwestycyjną z Movie Games , notowanym na warszawskiej giełdzie producentem i wydawcą gier komputerowych [ 710 ] , dzięki czemu stał się udziałowcem spółki zajmującej się produkcją gier o tematyce sportowej [ 711 ] . W tym samym roku zainwestował m.in. w aplikację Less , umożliwiającą handel używanymi ubraniami. W styczniu 2021 zainwestował w firmę Bio-lider, która oferuje biopreparaty dla rolników [ 702 ] .
W 2019 znalazł się na trzecim miejscu w rankingu 50. najbardziej wpływowych ludzi w polskim sporcie według „Forbesa” i Pentagon Research [ 712 ] , a także zajął 21. miejsce w rankingu 50. najbardziej wpływowych Polaków tygodnika „Wprost” [ 713 ] . W 2020 dotarł do pierwszego miejsca rankingu najbardziej wpływowych ludzi w polskim sporcie według „Forbesa” i Pentagon Research.
Zarobki piłkarza początkowo były dość niewielkie: za grę w klubie Delta Warszawa otrzymywał ponad 1 tys. zł miesięcznie [ 24 ] , w III-ligowej drużynie Legii Warszawa inkasował 2,5 tys. zł miesięcznie [ 25 ] , a w Zniczu Pruszków – 1,8 tys. zł [ 26 ] . Podczas gry w Lechu Poznań zarabiał już kilkadziesiąt tysięcy miesięcznie [ 702 ] .
Odkąd trafił do Niemiec, jego zarobki kalkulowane były w milionach [ 702 ] – po przejściu do Borussii w 2010 ustalił pensję w wysokości 1,5 mln euro miesięcznie [ 679 ] . Znalazł się m.in. w rankingu najlepiej opłacanych piłkarzy 2020 według „ Forbesa ” (miał wówczas zarobić 28 mln dolarów – 24 mln z kontraktu i 4 mln z umów reklamowych) [ 702 ] .
W 2018, z majątkiem szacowanym na 353 mln zł, wraz z żoną zajął 94. miejsce w rankingu 100 najbogatszych Polaków tygodnika „Wprost” [ 714 ] . Rok później, z majątkiem 450 mln złotych, para uplasowała się na 88. pozycji [ 715 ] , natomiast w 2020 zajęli 80. pozycję, gromadząc pół miliarda złotych [ 716 ] .
W 2013 podpisał kontrakt z koncernem Nike , który został sponsorem jego wyposażenia sportowego [ 717 ] – występuje w obuwiu linii Hypervenom i Phantom [ 718 ] .
Współpracuje reklamowo z koncernem Procter & Gamble , od 2011 był jedną z twarzy marki Gillette [ 719 ] . W 2018, kiedy współpraca dobiegła końca [ 720 ] , Lewandowski po raz pierwszy od dawna zaprezentował się publicznie w zaroście , czego zakazywał kontrakt z firmą [ 721 ] . Do współpracy z Gillette powrócił w 2020 [ 722 ] . Od 2016 jest jedną z twarzy kampanii reklamowej Head & Shoulders [ 723 ] .
Reklamował firmy Panasonic oraz T-Mobile [ 702 ] . Współpracował reklamowo z koncernem Coca-Cola [ 724 ] , następnie został międzynarodowym ambasadorem marketingowym firmy Oshee Polska, produkującej napoje izotoniczne [ 725 ] . W 2025 został ambasadorem produkującej izotoniki marki DrWitt [ 726 ] .
Współpracował z firmą odzieżową Vistula [ 727 ] . W 2021 został ambasadorem marki 4F , polskiego producenta odzieży i akcesoriów sportowych [ 728 ] .
W 2018 podpisał międzynarodowy kontrakt z Lagardere Sports, jedną z największych agencji marketingowych działających w sferze sportu i rozrywki [ 729 ] .
W 2015 rozpoczął współpracę z chińską marką Huawei [ 730 ] , a w 2020 został ambasadorem firmy na Europę [ 731 ] . 7 marca 2022 zakończył współpracę marketingową z przedsiębiorstwem, wstrzymując tym samym realizację świadczeń promocyjnych [ 732 ] . Choć oficjalnie nie podano przyczyn zakończenia współpracy, nastąpiło ono bezpośrednio po doniesieniach Daily Mail sugerujących, że chiński koncern wspiera rząd Federacji Rosyjskiej w zwalczaniu cyberataków po inwazji na Ukrainę [ 733 ] .
W 2023 wraz z żoną został amabasadorem polskiej marki rowerów Storm [ 734 ] . W 2024 został twarzą polskiej platformy G2A , specjalizującej się w sprzedaży gier komputerowych [ 735 ] . W 2025 wziął udział w kampanii reklamowej marki Hugo Boss [ 736 ] .
Znalazł się na okładkach polskich wersji gier FIFA 14 i FIFA 15 [ 737 ] . W 2016 na platformy Android i iOS wydana została gra Lewandowski: Euro Star 2016 [ 738 ] . W grze FIFA 18 pojawiła się cieszynka Lewandowskiego, ręce skrzyżowane w kształt litery „X” i palce wskazujące skierowane ku górze [ 739 ] . W grze FIFA 20 otrzymał najlepszą możliwą kartę w grze z oceną ogólną 99 [ 740 ] . Znalazł się w drużynie roku FIFA 21 [ 741 ] .
Jest najpopularniejszym Polakiem w mediach społecznościowych [ 742 ] – w serwisach Facebook , Twitter i Instagram obserwuje go łącznie ponad 62 mln ludzi [ 743 ] [ 744 ] [ 745 ] , a jego działalność na TikToku była komentowana przez opinię publiczną [ 746 ] [ 747 ] [ 748 ] [ 749 ] . W czerwcu 2020 niemiecki „Sport Bild” poinformował, że Lewandowski za publikację jednego sponsorowanego posta na Instagramie może otrzymywać nawet 85 tys. euro [ 702 ] . Administratorem profili Lewandowskiego w mediach społecznościowych jest jego wieloletni przyjaciel, Tomasz Zawiślak [ 750 ] .
Powstał o nim film dokumentalny pt. Lewandowski – Nieznany , którego światowa premiera na Amazon Prime Video miała miejsce 28 marca, zaś polska 31 marca 2023 roku [ 751 ] .
Czynnie wspiera wiele inicjatyw społecznych i charytatywnych [ 752 ] . Bierze udział w akcji Szlachetna Paczka , a także wspiera finały Wielkiej Orkiestry Świątecznej Pomocy [ 753 ] i pomaga potrzebującym [ 754 ] . W 2020 wraz z żoną przekazał 500 tys. złotych na rzecz Centrum Zdrowia Dziecka [ 755 ] , dzięki czemu szpital mógł wyremontować oddział rehabilitacji, który został zalany i częściowo zniszczony w wyniku nawałnicy, jaka przeszła nad Polską w październiku 2017 [ 702 ] . W tym samym roku para przekazała także darowiznę w wysokości miliona euro na rzecz walki z pandemią COVID-19 [ 756 ] . Wykorzystując zasięg swoich kont w mediach społecznościowych, zaapelował o noszenie maseczek w okresie światowej pandemii COVID-19 [ 757 ] . W 2021 przekazał na aukcję WOŚP koszulkę, w której wystąpił podczas finału Ligi Mistrzów UEFA 2019/2020 ; pamiątkę wylicytowano za ponad 100 tys. zł [ 702 ] .
Od 2014 jest ambasadorem dobrej woli UNICEF [ 758 ] . W czerwcu 2014, w ramach misji tej organizacji, odwiedził obóz dla uchodźców Zaatari w Jordanii i wziął udział w kampanii Głos Dzieci, w której z ramienia UNICEF i Unii Europejskiej apelował o wsparcie dla dzieci dotkniętych kryzysami humanitarnymi [ 759 ] . Wspierał również działania prowadzone przez UNICEF po trzęsieniu ziemi w Nepalu o nazwie #PamiętamyPomagamy oraz akcję Reszta w Twoich rękach , w której ramach zaprojektował pamiątkowy dukat przedstawiający uśmiechniętego chłopca z piłką [ 760 ] .
W 2018 wsparł akcję charytatywną mającą na celu zbiórkę pieniędzy niezbędnych do rehabilitacji polskiego kolarza Ryszarda Szurkowskiego [ 761 ] .
9 stycznia 2022 za 280 tys. zł. wylicytował złoty medal olimpijski Dawida Tomali , który zwyciężył w konkurencji chodu na 50 kilometrów podczas igrzysk olimpijskich w Tokio [ 762 ] . Dochód z licytacji został przeznaczony na sfinansowanie operacji ciężko chorego chłopca [ 763 ] . W marcu 2022 Lewandowski zwrócił lekkoatlecie wylicytowany wcześniej medal [ 764 ] .
W 2022 potępił inwazję Rosji na Ukrainę i wyraził solidarność z narodem ukraińskim występując z opaską w barwach narodowych Ukrainy podczas meczu Bundesligi . Opaska trafiła następnie na licytację w Radiu 357 , a dochód z niej, wynoszący 27 tys. złotych, został przekazany na zakup materiałów pierwszej pomocy medycznej i ich transport na Ukrainę [ 765 ] .
W 2024 wziął udział w rządowej kampanii społecznej „Z Orlika na stadion” [ 766 ] . W tym samym roku nawiązał współpracę z organizacją Oceana , działającą na rzecz chrony i odbudowy oceanów [ 767 ] .
W 2017 tworząc projekt pod nazwą Stamina , rozpoczął współpracę z producentem muzycznym, Donatanem [ 768 ] . Został producentem wykonawczym, będąc odpowiedzialnym za przygotowanie materiałów muzycznych, dobór zapraszanych wykonawców, realizację oraz promocją, a także wystąpił w teledysku pt. Mansa Musa [ 769 ] . Był także producentem wykonawczym singla Cleo pt. „Kły” [ 770 ] [ 771 ] .
W 2020 został ambasadorem Jubileuszu 65-lecia Totalizatora Sportowego [ 772 ] .
W 2021 był gościem specjalnym na Expo 2020 w Dubaju [ 773 ] . Jako laureat nagród Globe Soccer Award udzielił wywiadu w Al Wasl Plaza, a następnie wraz z żoną odwiedził Pawilon Polski [ 774 ] .
W 2022 wraz z żoną gościł na 75. Międzynarodowym Festiwalu Filmowym w Cannes [ 775 ] .
19 listopada 2015 został uhonorowany tytułem „Zasłużony dla powiatu warszawskiego zachodniego ” [ 776 ] , zaś w lipcu 2015 został honorowym obywatelem gminy Leszno [ 777 ] . W 2017 jego imieniem nazwano jedną z ulic w Kuźni Raciborskiej [ 778 ] .
14 czerwca 2018, z okazji inauguracji Mistrzostw Świata w Piłce Nożnej 2018 , Poczta Polska wprowadziła znaczek obiegowy z podobizną Roberta Lewandowskiego [ 779 ] .
Jest laureatem Wielkiej Honorowej Nagrody Sportowej za 2020 rok [ 780 ] .
22 marca 2021 prezydent RP Andrzej Duda odznaczył go Krzyżem Komandorskim Orderu Odrodzenia Polski za „wybitne osiągnięcia sportowe, za promowanie Polski na arenie międzynarodowej” [ 781 ] [ 782 ] .
30 kwietnia 2022 na wniosek dzieci i młodzieży został odznaczony Orderem Uśmiechu [ 783 ] . Odznaczenie odebrał 1 września 2024 podczas uroczystości z okazji 65-lecia istnienia klubu Varsovia Warszawa, w którym rozpoczynał karierę piłkarską [ 784 ] . Został 1050. laureatem orderu na świecie [ 784 ] .
Lewandowski przez ponad 10 lat reprezentowany był przez Cezarego Kucharskiego , byłego piłkarza, a później menedżera piłkarskiego [ 785 ] , którego poznał pod koniec swojej kariery w Zniczu Pruszków [ 786 ] . Kucharski pośredniczył przy transferach Lewandowskiego do Lecha Poznań , Borussii Dortmund i Bayernu Monachium [ 787 ] . Relacje pomiędzy stronami zostały zachwiane w 2016, kiedy to rzeczywista wysokość wynegocjowanego nowego kontraktu Lewandowskiego z Bayernem różniła się od tej ustalonej pomiędzy piłkarzem a jego agentem [ 788 ] .
We wrześniu 2020 „ Der Spiegel ” poinformował, że Kucharski złożył pozew do sądu przeciwko firmie marketingowej RL Managment, twierdząc, że Lewandowski nieprawidłowo rozlicza się z dochodów swojej firmy i wykorzystywał firmowe pieniądze do prywatnych celów. Menedżer wypowiedział umowę spółki i domagał się zwrotu wniesionych kosztów, szacując roszczenie na kwotę 39 mln zł [ 789 ] . Lewandowski zaprzeczył tym oskarżeniom, uznając je za bezpodstawne i stwierdził, że jego były agent nie może pogodzić się z zakończeniem współpracy. Jak podał „ Puls Biznesu ”, Kucharski wniósł do spółki RL Management aportem prawa do wizerunku wspólnika (piłkarz sprzedał mu je w 2008) wycenione na 3,5 mln zł, a Lewandowski objął 98 proc. udziałów. Kucharski pełnił również rolę prezesa spółki, która w 2015 wykazała 9,9 mln zł zysku netto, w 2016 – 8,5 mln zł, a w 2017 – 7,3 mln zł [ 790 ] .
„ Die Welt ” podał, że 23 października 2020 adwokat Lewandowskiego złożył do prokuratury zawiadomienie o uzasadnionym podejrzeniu popełnienia przestępstwa przez Kucharskiego [ 791 ] . Wcześniej mec. Tomasz Siemiątkowski miał wysłać list do redaktora naczelnego „Der Spiegel”, w którym poinformował o kulisach sporu Lewandowskiego z Kucharskim, dając do zrozumienia, że piłkarz był szantażowany , a były agent miał żądać od niego pieniędzy za milczenie [ 791 ] . Pełnomocnik piłkarza stwierdził również, że Kucharski był w stałym kontakcie z dziennikarzem „Der Spiegel” Rafaelem Buschmannem, zajmującym się tematem Football Leaks i nieprawidłowościami podatkowymi wśród piłkarzy, sugerując, że to właśnie były menedżer Lewandowskiego mógł być autorem doniesień i spekulacji przedstawionych na łamach tego dziennika, a ich publikacja realizacją szantażu [ 791 ] .
27 października 2020 Kucharski został na wniosek prokuratury zatrzymany przez policję [ 792 ] [ 793 ] . 29 października 2020 Business Insider ujawnił nagranie fragmentu rozmowy Lewandowskiego z Kucharskim, podczas której padły słowa określane mianem szantażu [ 790 ] . Były menedżer piłkarza nie przyznał się do zarzucanych mu czynów [ 790 ] .
22 czerwca 2013 w kościele Zwiastowania Najświętszej Maryi Panny Parafii św. Anny w Serocku poślubił Annę Stachurską , zawodniczkę karate i specjalistkę do spraw żywienia [ 794 ] . Drużbą na ich ślubie był Sławomir Peszko [ 795 ] . W 2023 para odnowiła przysięgę małżeńską [ 796 ] . Mają dwie córki, Klarę (ur. 4 maja 2017) [ 797 ] i Laurę (ur. 6 maja 2020) [ 798 ] . Rodzina mieszka w Sitges , w Hiszpanii [ 799 ] . Małżonkowie są także właścicielami posiadłości w miejscowości Stanclewo , nad jeziorem Jełmuń [ 714 ] , w okolicach Zakopanego [ 800 ] oraz na Majorce [ 801 ] . W 2017 otrzymali klucze do apartamentu Złota 44 [ 714 ] [ 702 ] . W czasie występów Lewandowskiego w Bayernie para mieszkała w dzielnicy Bogenhausen , nieopodal Ogrodu Angielskiego w Monachium [ 802 ] . Po transferze do FC Barcelony rodzina zamieszkała w Castelldefels [ 803 ] , a następnie w Sitges [ 804 ] .
Poza ojczystym językiem polskim , biegle posługuje się językami: angielskim i niemieckim , poza tym dobrze zna język rosyjski [ 805 ] i podstawy języka hiszpańskiego [ 806 ] . Jak przyznał w 2017 Rafał Maserak , jest świetnym tancerzem [ 807 ] .
Chroni swoją prywatność [ 808 ] [ 809 ] , a także nie ujawnia swoich poglądów politycznych [ 810 ] . Wyjątkiem kiedy zabrał głos w kwestii politycznej było potępienie inwazji Rosji na Ukrainę w 2022 roku [ 811 ] . Jest katolikiem [ 812 ] . W 2012 wziął udział w akcji Nie wstydzę się Jezusa zainicjowaną przez Stowarzyszenie ks. Piotra Skargi [ 813 ] . W 2014 podczas prywatnej audiencji dla piłkarzy Bayernu po meczu z Romą spotkał się w Watykanie z papieżem Franciszkiem [ 814 ] .
Jako kibic bywa na różnorodnych zawodach sportowych, a także wspiera reprezentantów Polski innych dyscyplin.
Jest fanem i amatorem tenisa oraz padla [ 815 ] [ 816 ] . Grywał m.in. z Aną Ivanović , żoną swojego przyjaciela Bastiana Schweinsteigera [ 817 ] . Zna osobiście Novaka Djokovicia [ 818 ] . Gościł na meczach serbskiego tenisisty podczas turniejów ATP w Katarze i Zjednoczonych Emiratach Arabskich , kiedy wraz z Bayernem przebywał w tych krajach na zgrupowaniach. W czerwcu 2022 gościł na meczach finałowych turnieju Roland Garros [ 819 ] . Po finale kobiet osobiście pogratulował zwycięstwa Idze Świątek [ 820 ] . W 2015 podczas pobytu na zgrupowaniu Bayernu Monachium w Katarze, spotkał się z reprezentantami Polski w piłce ręcznej , przygotowującymi się do rozgrywanych w tym kraju mistrzostw świata [ 821 ] . W 2019 gościł na zawodach Pucharu Świata w skokach narciarskich w Oberstdorfie , gdzie spotkał się z reprezentantami Polski w tej dyscyplinie [ 822 ] . Był również gościem na meczu żużlowym Stali Gorzów Wielkopolski [ 823 ] .
Gra w golfa [ 824 ] , jest wielbicielem sportów motorowodnych [ 825 ] oraz motoryzacji [ 826 ] . W 2017 i 2022 (jako gość Astona Martina ) gościł na wyścigach Formuły 1 o Grand Prix Monako [ 827 ] [ 828 ] . W 2023 gościł w boksie zespołu Scuderia Ferrari podczas wyścigu Formuły 1 o Grand Prix Hiszpanii [ 829 ] .
Korzysta z prywatnych jachtów i odrzutowców . Był właścicielem aut: Maserati GranTurismo Sport , Lamborghini Gallardo , Ferrari F12berlinetta , Ferrari 599 GTB Fiorano , Ferrari 812 Superfast , Porsche Cayenne GTS , Porsche 911 Speedster z limitowanej kolekcji modelu, Bentley Continental GT Speed Convertible , Mercedes S560 Maybach i wielu innych [ 714 ] [ 830 ] [ 831 ] .